佛言：若有欲知佛境界，當凈其意如虛空，遠離妄想及諸取，令心所向皆無礙。佛境界非是外境界有相，佛乃自覺圣智之境界也。決欲知此境界，不假莊嚴修證而得，當凈意根下無始時來客塵煩惱之染，如虛空之寬曠，遠離意識中諸取，虛偽不實妄想亦如虛空，則此無功用妙心所向，自然無滯礙矣。
佛又言：不應於一法、一事、一身、一國土、一眾生見於如來，應徧於一切處見於如來。佛者，覺義，謂於一切處常徧覺故。所謂徧見者，見自己本源自性天真佛，無一時、一處、一法、一事、一身、一國土、一眾生界中而不徧故也。眾生迷此而輪轉三界，受種種苦。諸佛悟此而超諸有海，受殊勝妙樂。然苦樂皆無實體，但迷悟差別而苦樂異途耳。故杜順云：法身流轉五道，名曰眾生。眾生現時，法身不現是也。擔荷此段大事因緣，須是有決定志，若半信半疑，則沒交涉矣。古德云：學道如鉆火，逢煙且莫休。直待金星現，歸家始到頭。欲知到頭處，自境界、他境界一如是也。
既學此道，十二時中遇物應緣處不得令惡念相續。或照顧不著，起一惡念，當急著精彩，拽轉頭來，若一向隨他去，相續不斷，非獨障道，亦謂之無智慧人。昔溈山問嬾安：汝十二時中當何所務？
安云：牧牛。
山云：汝作麼生牧？
安云：一回入草去，驀鼻拽將回。
山云：子真牧牛也！
學道人制惡念，當如嬾安之牧牛，則久久自純熟矣。
他弓莫把，他馬莫騎，他人之事莫知。此雖常言，亦可為入道之資糧。但常自檢察，從旦至暮，有甚利人自利之事，稍覺偏枯，當須自警，不可忽也。
昔道林禪師居秦望山長松之上，時人謂之鳥窠和尚。白居易侍郎鎮錢塘，特入山謁之，乃問：禪師坐處甚危險！
師曰：老僧有甚危險？侍郎險尤甚！
曰：弟子位鎮江山，何險之有？
師曰：薪火相交，識性不停，得非險乎？
又問：如何是佛法大意？
師曰：諸惡莫作，眾善奉行。
曰：三歲孩兒也解恁麼道。
師曰：三歲孩兒雖道得，八十老人行不得。白遂作禮而去。
今欲省心力，莫管他三歲孩兒道得道不得，八十老人行得行不得，但諸惡莫作，便了此語，信也著，不信也著，請思之。
世人現行無明，矯而為善，善雖未至，豈不勝寡廉鮮恥，托善而為惡者？教中謂之因地不真，果招紆曲。茍能直心直行，直取無上菩提，可謂真大丈夫之所為矣。塵劫來事，只在如今，如今會得塵劫來事，即時瓦解冰銷。如今不會，更經塵劫亦只如是。如是之法，亘古恒然，未嘗移易一絲毫許。
此事許聰明靈利漢擔荷，若使聰明靈利則無擔荷分。聰明靈利者雖易入，而難保任，蓋入處不甚深，而力弱故也。聰明靈利者，才聞善知識說著個中事，便眼目定動，早將心意識領解了也。似此者，自作障礙，永劫無有悟時。外鬼作殃猶可治，此乃家親作祟，不可禳禱也。永嘉云：損法財，滅功德，莫不由茲心意識。此之謂也。
士人博覽群書，本以資益性識，而返以記持古人言語蘊在胸中，作事業，資談柄，殊不知圣人設教之意，所謂終日數他寶，自無半錢分。看讀佛教亦然，當須見月亡指，不可依語生解。古德云：佛說一切法，為度一切心；我無一切心，何用一切法？有志之士，讀書看教能如是，方體圣人之意少分也。
昔李文和都尉參石門慈照聰禪師，悟臨濟宗旨，有一偈曰：
學道須是鐵漢，著手心頭便判。
直取無上菩提，一切是非莫管。
妙哉斯言！可以為光明種子發機之助也。
世間塵勞之事如鉤鎖連環，相續不斷，得省處便省，為無始時來習得熟。若不力與之爭，日久月深，不知不覺入得頭深，臘月三十日，卒著手腳不辦。要得臨命終時不顛錯，便從如今作事處莫教顛錯。如今作事處顛錯，欲臨命終時不顛錯，無有是處。
古德有言：尋牛須訪跡，學道訪無心。跡在牛還在，無心道易尋。所謂無心者，非如土木瓦石頑然無知，謂觸境遇緣，心定不動，不取著諸法，一切處蕩然，無障無礙，無所染污，亦不住在無染污處。觀身觀心如夢如幻，亦不住在夢幻虛無之境，到得如此境界，方始謂之真無心，且非口頭說底無心。若未得真無心，只據說底，與默照邪禪何以異哉？
佛是眾生藥，眾生病除，藥亦無用。或病去藥存，入佛境界而不能入魔境界，其病與眾生未除之病等。病瘥藥除，佛魔俱掃，始於此段大事因緣有少分相應耳。
歸宗斬蛇，南泉斬貓兒，學語之流多謂之當機妙用，亦謂之大用現前，不存軌則，殊不知總不是這般道理。具超方眼，舉起便知落處。若大法不明，打瓦鉆龜，何時是了？
欲空萬法，先凈自心。自心清凈，諸緣息矣。諸緣既息，體用皆如。體即自心清凈之本源，用即自心變化之妙用。入凈入穢，無所染著，若大海之無風，如太虛之云散。得到如是田地，方可謂之學佛人。未得如是，請快著精彩。
近日叢林以古人奇言妙語問答為差別因緣，狐媚學者，殊不本其實。諸佛說法，唯恐人不會，縱有隱覆之說，則旁引譬喻，令眾生悟入而已。如僧問馬祖：如何是佛？
祖云：即心是佛。於此悟入，又有何差別？於此不悟，即此即心是佛便是差別因緣。
凡看經教及古德入道因緣，心未明了，覺得迷悶沒滋味，如咬鐵橛相似時，正好著力。第一不得放舍，乃是意識不行，思想不到，絕分別，滅理路處。尋常可以說得道理，分別得行處，盡是情識邊事，往往多認賊為子，不可不知也。
有一種人，早晨看經、念佛、懺悔，晚間縱口業罵詈人，次日依前禮佛懺悔，卒歲窮年以為日課，此乃愚之甚也。殊不知梵語懺摩，此云悔過，謂之斷相續心，一斷永不復續，一懺永不復造，此吾佛懺悔之意，學道之士不可不知也。
學道人十二時中心意識常要寂靜，無事亦須靜坐，令心不放逸，身不動搖。久久習熟，自然身心寧怗，於道有趣向分。寂靜波羅蜜，定眾生散亂妄覺耳。若執寂靜處便為究竟，則被默照邪禪之所攝持矣。
趙州和尚云：老僧十二時中，除二時粥飯是雜用心，余無雜用心處。此是這老和尚真實行履處，不用作佛法禪道會。
善惡皆從自心起，且道離卻舉足動步，思量分別外，喚甚麼作自心？自心卻從甚麼處起？若識得自心起處，無邊業障一時清凈，種種殊勝不求而自至矣。
生從何處來？死向何處去？知得來去處，方名學佛人。知生死底是阿誰？受生死底復是阿誰？不知來去處底又是阿誰？忽然知得來去處底又是阿誰？看此話，眼眨眨地理會不得，肚七上八下，方寸中如頓卻一團火相似底又是阿誰？若要識，但向理會不得處識取。若便識得，方知生死決定不相干涉。
學道人逐日但將檢點他人底工夫常自檢點，道業無有不辦。或喜或怒，或靜或鬧，皆是檢點時節。
趙州狗子無佛性話，喜怒靜鬧處，亦須提撕。第一不得用意等悟，若用意等悟，則自謂我即今迷。執迷待悟，縱經塵劫，亦不能得悟。但舉話頭時，略抖擻精神看，是個甚麼道理？
趙州云：佛之一字，吾不喜聞。佛字尚不喜聞，想無閑工夫管閑事，逐日波波地檢點他人也。
古人提持此事，或就理，或就事，或據時節，或向上提持，俱無定準，教中所謂佛以一音演說法，眾生隨類各得解是也。
獻臣道友在富貴中不為富貴所迷，知有此一段大事因緣，決定透脫生死。予得譴來衡陽，與之相聚，首尾四年，只同一日。守官政事不茍簡，凡百從寬，廉謹重厚，未嘗談人過惡，此真佛菩薩所行之行也。因以此軸求指示，故書此二十六段似之。亦以其純誠向道甚力故，欲贊成之，庶幾依此做工夫，將來發明大事，如楊大年、張無盡諸大老，作吾家內外護菩薩，則予之言不虛發耳。
欲學此道，當於自己腳跟下理會。才涉秋毫知見，即蹉過腳跟下消息。腳跟下消息通了，種種知見無非盡是腳跟下事。故祖師云：正說知見時，知見即是心。當心即知見，知見即如今。若如今不越一念，向腳跟下頓亡知見，便與祖師把手共行。未能如是，切忌向知見上著到。
士大夫學道，利根者蹉過，鈍根者難入。難入則自生退屈，蹉過則起謗無疑。若要著中，但將蹉過底移在難入處，卻將難入底移在蹉過處，自然怗怗地，不作難入、蹉過之解矣。得如此了，卻好向遮全身放下，放下時亦不得作放下道理。古德所謂放蕩長如癡兀人，他家自有通人愛。又清涼云放曠任其去住，靜監覺其源流。語證則不可示人，說理則非證不了。而今人才聞恁麼說話，將為實有恁麼事，便道我證我悟，將出呈似人不得，一向說高禪，七縱八橫，胡說亂道，謾神諕鬼，將謂祖師門下事只如此。殊不知親證親悟底，唯親證親悟底人不假言詞，自然與之默默相契矣。相契處亦不著作意和會，如水入水，似金博金，舉一明三，目機銖兩。到這個田地，方可說離言說相，離文字相，離心緣相，不是強為，法如是故。
近世叢林，邪法橫生，瞎眾生眼者，不可勝數。若不以古人公案舉覺提撕，便如盲人放卻手中杖子，一步也行不得。將古德入道因緣各分門類，云這幾則是道眼因緣，這幾則是透聲色因緣，這幾則是亡情因緣，從頭依次第逐則摶量卜度，下語商量。縱有識得此病者，將謂佛法禪道不在文字語言上，即一切撥置，噇卻現成粥飯了，堆堆地坐在黑山下鬼窟，喚作默而常照，又喚作如大死底人，又喚作父母未生時事，又喚作空劫已前事，又喚作威音那畔消息。坐來坐去，坐得骨臀生胝，都不敢轉動，喚作工夫相次純熟，卻將許多閑言長語從頭作道理商量，傳授一徧，謂之宗旨，方寸中依舊黑漫漫地。本要除人我，人我愈高；本要滅無明，無明愈大。殊不知此事唯親證親悟，始是究竟。才有一言半句，作奇特解、玄妙解、秘密解，可傳可授，便不是正法。正法無傳無授，唯我證你證，眼眼相對，以心傳心，令佛祖慧命相續不斷，然後推己之余，為物作則。故達磨云吾本來茲土，傳法救迷情。一華開五葉，結果自然成是也。
所謂傳法者，乃心法也。心法無形段，所傳者，前所云我證你證底是也。若彼此不證，向心外取證，則有宗旨玄妙奇特可傳可授，便有我會你不會，生輕薄想，增長我見。如來說為可憐愍者，妙喜禪無難參易參之異，只要參禪人向未痾已前坐斷生死路頭，直下不疑佛，不疑祖，不疑生，不疑死，難參易參，差別在人，不干禪事。
往往聰明靈利漢多是求速效要，口有可得說，面前有可得憑仗。殊不知此事得者如生師子返擲，在當人日用二六時中，如水銀落地，大底大圓，小底小圓，不用安排，不假造作，自然活鱍鱍地常露現前。
正當恁麼時，方始契得一宿覺所謂不見一法即如來，方得名為觀自在。茍未能如是，且暫將這作聰明說道理底置在一邊，卻向沒撈摸處，沒滋味處，試撈摸咬嚼看。撈摸來撈摸去，咬嚼來咬嚼去，忽然向沒滋味處咬著舌頭，沒撈摸處打失鼻孔，方知趙州老人道：未出家時，被菩提使；出家後，使得菩提。
有時拈一莖草作丈六金身，有時將丈六金身卻作一莖草用，建立亦在我，掃蕩亦在我，說道理亦在我，不說道理亦在我，我為法王，於法自在。說即有若干，不說即無若干。得如是自在了，何適而不自得？
梵語般若，此云智慧。未有明般若而有貪欲瞋恚癡者，未有明般若而毒害眾生者，作如此等事底，與般若背馳，焉得謂之有智慧？妙喜尋常為個中人說，才覺日用應緣處，省力時便是當人得力處，得力處省無限力，省力處得無限力，往往見說得多了，卻似泗州人見大圣。殊不知妙喜恁麼說，正是平昔行履處。恐有信不及者，不免再四提撕舉覺，拕泥帶水，蓋曾為浪子偏憐客爾。
從上諸圣無言語傳授，只說以心傳心而已。今時多是師承學解，背卻此心，以語言傳授，謂之宗旨。為人師者，眼既不正，而學者又無決定志，急欲會禪，圖口不空，有可說耳。欲得心地開通，到究竟安樂之處，不亦難乎？
古德云：句能剗意，意能剗句，意句交馳，是為可畏。又云：意中不停句，句中不停意。如招慶問羅山云：巖頭和尚道：恁麼恁麼，不恁麼不恁麼。意旨如何？
羅山遂喚：大師！招慶應諾。
山云：雙明亦雙暗。慶便作禮而去。
三日後，復來問：前日和尚意旨如何？
山云：我盡情向汝道了也。
慶云：大師是把火行。
山云：若如是，據你疑處問將來。
慶云：如何是雙明亦雙暗？
山云：同生亦同死。慶又禮謝而去。
後又僧問羅山：同生不同死時如何？
山云：如牛無角。
又問：同生亦同死時如何？
山云：如虎戴角。
欲了從上來事，當以此段因緣時時在念。然不得著意穿鑿，穿鑿即錯。
莫愛諸方奇言妙句，宗師各自主張密室傳授底古人公案之類，此等雜毒，收拾在藏識中，劫劫生生取不出生死岸頭，非獨不得力，日用亦被此障礙，道眼不得明徹。古人不得已，見汝學者差別知解多而背道泥語言，故以差別之藥治汝差別之病，令汝心地安樂到無差別境界。今返以差別語言為奇特，執藥為病，可不悲夫！
古德云：佛是眾生藥，有眾生病即用，無眾生病用藥，即藥返為病，甚於有病者。前所云雜毒不可收拾在藏識中，亦此之謂也。
日用塵勞中，種種不如意事是眾生病，一念回光返照是佛藥。茍能於佛、於眾生直下不生分別，則病瘥藥除，始契得龐公所謂日用事無別，唯吾自偶諧。頭頭非取舍，處處勿張乖之語矣。
學此道，未得個入頭處時，覺得千難萬難，聞宗師舉覺，愈覺難會。蓋以取證求歇底心不除，返被此作障礙。此心才歇，方知非難非易，亦非師家可以傳授。
知迷不悟是大錯，執迷待悟，其錯益大。何以故？為不覺故迷。執迷待悟乃不覺中又不覺，迷中又迷。決欲破此兩重關，請一時放下著。若放不下，迷迷悟悟，盡未來際，何時休歇？
學道人日用空境易而空心難，境空而心不空，心為境所勝，但空心而境自空矣。若心已空，而更起第二念，欲空其境，則是此心未得空，復為境所奪。此病不除，生死無由出離。不見龐公呈馬祖偈云：
十方同聚會，個個學無為。
此是選佛場，心空及第歸。
此心既空矣，心外復有何物而可空耶？思之！
但得本，莫愁末，空卻此心是本。既得本，則種種語言，種種智慧，日用應物隨緣。七顛八倒，或喜或怒，或好或惡，或順或逆，皆末也。於隨緣處能自覺知，則無少無剩。
古人入門便棒便喝，唯恐學者承當不性燥，況忉忉怛怛，說事說理，說玄說妙，草輥耶？近年已來，此道衰微，據高座為人師者，只以古人公案或褒或貶，或密室傳授為禪道者；或以默然無言，為威音那畔空劫已前事為禪道者；或以眼見耳聞，舉覺提撕為禪道者；或以猖狂妄行，擊石火閃電光，舉了便會了，一切撥無為禪道者。如此等既非，卻那個是著實處？若有著實處，則與此等何異？具眼者舉起便知。
此道無限劑，世間塵勞亦無限劑，但看當人日用所向如何爾。故華嚴經云：於諸世間，心如虛空，無所染著，普觀諸法真實之相，發大誓愿，滅眾生苦，永不厭舍大乘志愿，滅一切見，修諸菩薩平等行愿。所謂平等行愿，乃亦無限劑心，所向處無障無礙是也。
學世間事，用心不到，則學不成；學出世間法，無你用心處，才擬用心推求，則千里萬里沒交涉矣。雖然如是，無用心處，無摸處，無著力處，正好著力。莫見恁麼道，又節外生枝云：既無用心，無摸，無著力，卻如何趣向？若作此見，轉沒交涉矣。
無常迅速，生死事大。眾生界中，順生死底事如麻似粟，撥整了一番，又一番到來。若不把生死兩字貼在鼻尖兒上作對治，則直待臘月三十日手忙腳亂，如落湯螃蟹時，方始知悔則遲也。若要直截，請從而今便截斷。
學世間法，須要理會得分曉；學出世間法，卻全要理會不得，方有趣向分。既理會不得，卻如何趣向？但恁麼究取。
佛是眾生界中了事漢，眾生是佛界中不了事漢，欲得一如，但佛與眾生一時放下，則無了無不了。故古德云：但於事上通無事，見色聞聲不用聾。
僧問趙州：柏樹子還有佛性也無？
州云：有。
僧云：幾時成佛？
州云：待虛空落地。
僧云：虛空幾時落地？
州云：待柏樹子成佛。
看此話，不得作柏樹子不成佛想，虛空不落地想。畢竟如何？虛空落地時，柏樹子成佛；柏樹子成佛時，虛空落地。定也思之！
佛是無事底人，住世四十九年，隨眾生根性，應病與藥，權實頓漸，半滿偏圓，說一大藏教，皆無事法也。眾生無始時來為心意識之所流轉，流轉時渾不覺知，故佛在般若會上說諸法空相，謂眼耳鼻舌身意，色聲香味觸法皆空，徒有名字而已。到究竟處，名字亦空，空亦不可得。若人夙有善根種性，只向不可得處死卻心意識，方知釋迦老子道始從鹿野苑，終至跋提河，於是二中間，未嘗說一字是真實語。
禪不在靜處，不在鬧處，不在思量分別處，不在日用應緣處。然雖如是，第一不得舍卻靜處、鬧處、日用應緣處、思量分別處參。忽然眼開，都是自家屋事。
今時士大夫學道，多是半進半退，於世事上不如意，則火急要參禪，忽然世事遂意，則便罷參，為無決定信故也。禪乃般若之異名，梵語般若，此云智慧。當人若無決定信，又無智慧，欲出生死，無有是處。