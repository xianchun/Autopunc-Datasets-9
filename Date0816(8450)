如是我闻：一时佛在拘尸那城裟罗双树间说涅槃讫竟，垂入金棺，欲焚其身，偏坐金棺楯上，双目出泪。无量大菩萨、众天龙八部等悉皆生疑。解众仰请决疑，不审听不？佛言：任说。
须菩提言：世尊，如来恒说涅槃常乐，永无生死，何由今坐金棺楯上，涕泪交流，令众疑也？佛言：须菩提，吾今欲说，汝已请问。吾亦不为涅槃生苦而怀泣耶。汝等谛听！善思念之，吾今为说。我去世后当来末劫之时，比丘、比丘尼、优婆塞、优婆夷、善男子等所造经像悉不如法，是故愍之。
须菩提言：世尊，何者是法，何者非法？佛言：若未来世四众、善男子等所造经像，望颜逐意，滥取匠手，虽造经像极多，获福甚少；若有精诚，所造虽少，获福甚多。
须菩提言：世尊，何故造多福少，造少福多？
佛言：善男子，造经像法：严持净室，香汤洒地，悬缯幡盖。经像之师别作净衣，大小便利，澡浴入室，烧香礼拜，然后捉笔捉凿之具，写典刊容。是法，酒肉五辛永乖勿，妻室之宫，亦莫近之。岁三、月六，不得有阙。如是，经像之师真是大士，合消供养。经像主莫论道雇，经像之匠莫云客作，造讫布施，二人获福，不可度量。欲说其福，穷劫不尽。受吾约制，是佛真子。
须菩提白佛言：世尊，比丘之中作经像师合取直不？
佛言：不得取价直！卖父母取财，逆过三千，真是天魔，急离吾佛法，非我眷属。善男子，安经案处、安像处，方圆百由旬，诸天擎华香，四厢供养，肉眼不见。若造经像精诚敬心，经至一偈，像如拇指，其福最大。佛不妄语。善男子等若欲造经像，先诵此典，然后营造，得福无量。善男子，当来末劫五浊恶世，四众、善男子、善女人等所造经像直欲解愿，所有匠手觅财。不取上胜贤善之人，直取不识法相者以为师匠。饮酒、食肉、五辛之徒，不依圣教，虽造经如微尘数，造像如微尘数，其福甚少，盖不足言。劫烧之时，不入海龙王藏。劳如功少，不敬之坐，死入地狱。主匠二人无益，诸天不皊，不如不造。直心礼拜，得福无量。善男子，经主、像主、悉是过去人士，但由耽着恶识，不记宿命，吾今欲说，永劫不尽。入涅槃时至，不得久居，略说遗言，大众流通，莫生懈怠。说此经。说已，金棺忽开，火起焚影。菩萨大众悲号咽绝。于即如来声止灭去，大地倾动，众生失荫。大众奉行。
录文完。