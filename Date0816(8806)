尒時，天帝釋白佛言：世尊！若善男子善女人等，不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或有書寫，眾寶嚴飾，復持種種上妙華鬘、涂散等香、衣服、瓔珞、寶幢、幡蓋、眾妙珍奇、伎樂、燈明，經須臾頃，供養恭敬，尊重贊嘆，是善男子善女人等，由此因緣得幾許福？
佛告憍尸迦：我還問汝，當隨意答。有善男子善女人等，於諸如來般涅盤後，為供養佛設利羅故，以妙七寶起窣堵波，種種珍奇間雜嚴飾，其量高大，一踰繕那，廣減高半，復持種種天妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明，盡其形壽供養恭敬，尊重贊嘆，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
佛告憍尸迦：彼善男子善女人等，所獲福聚，甚多於此，無量無邊。復次，憍尸迦！置此一事。有善男子善女人等，於諸如來般涅盤後，為供養佛設利羅故，以妙七寶起窣堵波，種種珍奇，間雜嚴飾，其量高大，一踰繕那，廣減高半，如是充滿一贍部洲、或四大洲、或小千界、或中千界、或復三千大千世界，皆持種種天妙花鬘乃至燈明，盡其形壽供養恭敬，尊重贊嘆，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
佛告憍尸迦：彼善男子善女人等，所獲福聚，甚多於此，無量無邊。復次，憍尸迦！置一三千大千世界。假使三千大千世界諸有情類，各於如來般涅盤後，為供養佛設利羅故，以妙七寶起窣堵波，種種珍奇間雜嚴飾，其量高大，一踰繕那，廣減高半，各滿三千大千世界，中無空隙，皆持種種天妙花鬘乃至燈明，盡其形壽供養恭敬，尊重贊嘆，於意云何？如是三千大千世界諸有情類由此因緣得福多不？
天帝釋言：甚多，世尊！甚多，善逝！
佛告憍尸迦：彼善男子善女人等，所獲福聚，甚多於此，無量無邊。
時，天帝釋便白佛言：如是，世尊！如是，善逝！若善男子善女人等，供養恭敬，尊重贊嘆甚深般若波羅蜜多，當知則為供養恭敬，尊重贊嘆過去未來現在諸佛世尊。假使十方各如殑伽沙等世界一切有情，各於如來般涅盤後，為供養佛設利羅故，以妙七寶起窣堵波，種種珍奇間雜嚴飾，其量高大，一踰繕那，廣減高半，各滿十方殑伽沙等諸佛世界，中無空隙，各持種種天妙花鬘乃至燈明，或經一劫，或一劫余，供養恭敬，尊重贊嘆，世尊！是諸有情由此因緣得福多不？
佛言：甚多。
天帝釋言：若善男子善女人等，不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或有書寫，眾寶嚴飾，復持種種上妙花鬘乃至燈明，經須臾頃，供養恭敬，尊重贊嘆，是善男子善女人等，由此因緣所獲福聚，甚多於彼，無量無邊，不可思議，不可稱計。
何以故？世尊！由此般若波羅蜜多能摠攝藏一切善法，所謂十善業道，若四靜慮、四無量、四無色定，若三十七菩提分法，若三解脫門，若八解脫、九次第定，若五眼、六神通，若布施波羅蜜多乃至般若波羅蜜多，若內空乃至無性自性空，若真如乃至不思議界，若斷界乃至無為界，若四圣諦觀，若十二緣起觀，若凈觀地乃至如來地，若極喜地乃至法云地，若一切陀羅尼門、三摩地門，若如來十力乃至十八佛不共法，若無忘失法、住舍性，若一切智、道相智、一切相智，若余無量無邊佛法，皆攝入此甚深般若波羅蜜多。
世尊！如是般若波羅蜜多，是諸如來真實法印，亦是一切聲聞、獨覺真實法印。一切如來應正等覺於此中學，已、正、當證無上菩提；一切聲聞及諸獨覺於此中學，已、正、當至涅盤彼岸。由此因緣，若善男子善女人等，不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或有書寫，眾寶嚴飾，復持種種上妙花鬘乃至燈明供養恭敬，尊重贊嘆，所獲福聚，無量無邊，不可思議，不可稱計，諸余福聚，皆不能及。
尒時，佛告天帝釋言：如是！如是！如汝所說。憍尸迦！若善男子善女人等，不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或有書寫，眾寶嚴飾，復持種種上妙花鬘乃至燈明供養恭敬，尊重贊嘆，所獲福聚，無量無邊，不可思議，不可稱計。何以故？憍尸迦！由此般若波羅蜜多普能成辦一切如來應正等覺一切智、道相智、一切相智，亦能成辦布施等五波羅蜜多，亦能成辦內空乃至無性自性空，亦能成辦真如乃至不思議界，亦能成辦斷界乃至無為界，亦能成辦苦集滅道圣諦，亦能成辦三十七種菩提分法，亦能成辦四靜慮、四無量、四無色定，亦能成辦八解脫、九次第定，亦能成辦三解脫門，亦能成辦凈觀地乃至如來地，亦能成辦極喜地乃至法云地，亦能成辦五眼、六神通，亦能成辦如來十力乃至十八佛不共法，亦能成辦無忘失法、住舍性，亦能成辦陀羅尼門、三摩地門，亦能成辦成熟有情、嚴凈佛土，亦能成辦聲聞、獨覺及無上乘，亦能成辦諸佛無上正等菩提。
是故，憍尸迦！若善男子善女人等，不離一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或有書寫，眾寶嚴飾，復持種種上妙花鬘乃至燈明供養恭敬，尊重贊嘆，以前所造窣堵波福比此福聚，百分不及一，千分不及一，乃至鄔波尼殺曇分亦不及一。
何以故？憍尸迦！若此般若波羅蜜多甚深經典在贍部洲人中住者，即此世間佛法僧寶常不滅沒。由此因緣，世間常有十善業道，若四靜慮、四無量、四無色定，若布施波羅蜜多乃至般若波羅蜜多，如是乃至若一切智、道相智、一切相智，若剎帝利大族、婆羅門大族、長者大族、居士大族，若四大王眾天乃至非想非非想處天，若聲聞、獨覺、無上大乘，若預流果乃至獨覺菩提，若菩薩摩訶薩成熟有情，嚴凈佛土，修諸菩薩摩訶薩行，若諸如來應正等覺證得無上正等菩提，轉妙法輪，度有情類，如是勝事，常不滅沒。
尒時，於此三千大千堪忍世界所有四大王眾天乃至色究竟天，同聲共白天帝釋言：大仙！於此甚深般若波羅蜜多常應聽聞，受持讀誦，精勤修學，如理思惟，供養恭敬，尊重贊嘆。所以者何？若能於此甚深般若波羅蜜多至心聽聞，受持讀誦，精勤修學，如理思惟，供養恭敬，尊重贊嘆，則令一切惡法損減，善法增益，亦令一切天眾增益，諸阿素洛朋黨損減，亦令一切佛法僧眼常不損壞，亦令一切佛法僧種常不斷絕。大仙當知！由三寶種不斷絕故，世間便有布施、凈戒、安忍、精進、靜慮、般若波羅蜜多，亦有內空乃至無性自性空，廣說乃至亦有一切智、道相智、一切相智，亦有預流果乃至獨覺菩提，亦有菩薩摩訶薩行、諸佛無上正等菩提，亦有聲聞、獨覺、菩薩及諸如來應正等覺。是故，大仙！常應於此甚深般若波羅蜜多至心聽聞，受持讀誦，精勤修學，如理思惟，供養恭敬，尊重贊嘆。
尒時，佛告天帝釋言：憍尸迦！汝應於此甚深般若波羅蜜多至心聽聞，受持讀誦，精勤修學，如理思惟，供養恭敬，尊重贊嘆。所以者何？若阿素洛及惡朋黨起如是念：我等當與諸天戰諍。尒時，汝等諸天眷屬，應各至誠誦念如是甚深般若波羅蜜多，供養恭敬，尊重贊嘆，時阿素洛及彼朋黨所起惡心即皆自滅。
若諸天子或諸天女五衰相現，其心驚惶，怖畏殞沒，墮諸惡趣。尒時，汝等諸天眷屬應住其前，至誠誦念甚深般若波羅蜜多。時彼天子或彼天女，聞此般若波羅蜜多，善根力故，於此般若波羅蜜多生凈信故，五衰相沒，身心安隱，設有命終，還生本處，受天富樂，倍勝於前。所以者何？聞信般若波羅蜜多福力大故。
憍尸迦！若善男子善女人等，或諸天子及諸天女，甚深般若波羅蜜多一經其耳，善根力故，定得無上正等菩提。所以者何？三世諸佛及諸弟子，皆學如是甚深般若波羅蜜多，已、正、當證所求無上正等菩提，入無余依般涅盤界。何以故？憍尸迦！甚深般若波羅蜜多普攝一切菩提分法，若聲聞法、若獨覺法、若菩薩法、若如來法，皆具攝故。
時天帝釋即白佛言：甚深般若波羅蜜多是大神咒，是大明咒，是無上咒，是無等等咒，是一切咒王，最尊最勝，最上最妙，能伏一切，不為一切之所降伏。所以者何？甚深般若波羅蜜多能滅一切惡不善法，能滿一切殊勝善法。
尒時，佛告天帝釋言：如是！如是！如汝所說。所以者何？三世諸佛皆依如是甚深般若波羅蜜多大神咒王，證得無上正等菩提，轉妙法輪，度有情眾。何以故？憍尸迦！依深般若波羅蜜多，世間便有十善業道，若施、戒、修，若四靜慮、四無量、四無色定，若布施波羅蜜多乃至般若波羅蜜多，廣說乃至若一切智、道相智、一切相智，若預流果乃至獨覺菩提，若諸菩薩摩訶薩行，若佛無上正等菩提。
復次，憍尸迦！依深般若波羅蜜多，有菩薩摩訶薩，依菩薩摩訶薩，有十善業道，廣說乃至有佛無上正等菩提，亦有聲聞、獨覺、菩薩，廣令流布，復持種種上妙花鬘乃至燈明而為供養，於現在世當獲無邊功德勝利，魔及魔軍不能惱害。
復次，憍尸迦！若善男子善女人等，於四眾中宣說般若波羅蜜多，心無怯怖，不為一切論難所伏。所以者何？彼由如是甚深般若波羅蜜多大神咒王所護持故。又此般若波羅蜜多秘密藏中，具廣分別一切法故，謂善法、非善法、有記法、無記法、有漏法、無漏法、有為法、無為法、世間法、出世間法、共法、不共法、聲聞法、獨覺法、菩薩法、如來法，諸如是等無量無邊差別法門，皆入此攝。又由如是諸善男子善女人等，善住內空乃至無性自性空，都不見有能論難者，亦不見有所論難者，亦不見有所說般若波羅蜜多。以是故，憍尸迦！此善男子善女人等，由深般若波羅蜜多大神咒王所護持故，不為一切異學論難之所屈伏。
復次，憍尸迦！若善男子善女人等，於此般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，是善男子善女人等，心常不驚不恐不怖，心不沈沒，亦不憂悔。所以者何？是善男子善女人等，不見有法可令驚恐乃至憂悔。憍尸迦！若善男子善女人輩，欲得此等現在無邊功德勝利，當於般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，復持種種上妙花鬘乃至燈明供養恭敬，尊重贊嘆，無得蹔舍。
復次，憍尸迦！若善男子善女人等，以應一切智智心，用無所得為方便，能於般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布，復持種種上妙花鬘乃至燈明供養恭敬，尊重贊嘆，是善男子善女人等，為父母、師長、親友、國王、大臣及諸沙門、婆羅門等之所敬愛，亦為十方無邊世界諸佛、菩薩、獨覺、聲聞之所護念，復為世間諸天、魔、梵、人及非人、阿素洛等之所守衛。是善男子善女人等，成就最勝無斷辯才，於一切時能修布施乃至般若波羅蜜多，廣說乃至一切相智，成熟有情，嚴凈佛土，常無懈廢。是善男子善女人等，成就菩薩殊勝神通，游諸佛土，自在無礙。是善男子善女人等，不為一切外道異論之所降伏，而能降伏外道異論。憍尸迦！若善男子善女人等，欲得如是現在未來無斷無盡功德勝利，應於般若波羅蜜多甚深經典，以應一切智智心，用無所得為方便，至心聽聞，受持讀誦，精勤修學，如理思惟，書寫解說，廣令流布，復持種種上妙花鬘乃至燈明供養恭敬，尊重贊嘆。
復次，憍尸迦！若善男子善女人等，書寫如是甚深般若波羅蜜多，種種莊嚴，置清凈處，供養恭敬，尊重贊嘆，時此三千大千國土及余十方無邊世界所有四大王眾天乃至廣果天已發無上菩提心者，常來是處觀禮，讀誦如是般若波羅蜜多，供養恭敬，尊重贊嘆，右遶禮拜，合掌而去；所有凈居天亦常來此觀禮，讀誦，供養恭敬，尊重贊嘆，右遶禮拜，合掌而去；有大威德諸龍、藥叉，廣說乃至人非人等，亦常來此觀禮，讀誦，供養恭敬，尊重贊嘆，右遶禮拜，合掌而去。憍尸迦！是善男子善女人等，應作是念：今此三千大千國土及余十方無邊世界一切天、龍，廣說乃至人非人等，常來至此觀禮，讀誦我所書寫甚深般若波羅蜜多，供養恭敬，尊重贊嘆，右遶禮拜，合掌而去，此我則為已設法施。作是念已，歡喜踴躍，令所獲福，倍復增長。
憍尸迦！是善男子善女人等，由此三千大千國土及余十方無邊世界天、龍、藥叉、阿素洛等，常隨擁護，不為一切人非人等之所惱害，唯除宿世定惡業因，現在應熟，或轉重惡，現世輕受。憍尸迦！是善男子善女人等，由此般若波羅蜜多甚深經典大威神力，獲如是等現世種種功德勝利，謂諸天等已發無上菩提心者，或依佛法已得殊勝利樂事者，敬重法故，常隨守護，增其勢力。何以故？憍尸迦！是善男子善女人等，已發無上正等覺心，為救拔諸有情故，為成熟諸有情故，為不舍諸有情故，為利樂諸有情故，彼諸天等亦復如是，由此因緣，常來擁護，令諸災橫，不能侵惱。
