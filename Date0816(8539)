其人臨命終時，阿彌陀佛與諸圣眾現在其前，
其人，指持名者。承上但能一心不亂，命終之時，佛必現前也，以自力、佛力感應道交故，如二部經及諸經中說。
自力者，凡人命終，前有將謝，後有未生，平生善惡自然現前，如十惡、五逆，地獄現前；慳貪、嫉妒，餓鬼現前；乃至五戒、十善，人天現前。今專念佛，一心不亂，則凈念成就，清凈心中，寧不佛現前乎？楞嚴云憶佛念佛，現前當來必定見佛是也。
佛力者，大本法藏愿云：我作佛時，十方無央數世界諸天人民，有發菩提心，修諸功德，愿生我剎，臨壽終時，我與大眾現其人前。三輩往生中又云：其人命欲終時，佛與圣眾悉來迎致。觀經九品，或言阿彌陀佛至行者前，或云至其人所，皆現前意也。
言諸經者，稱揚諸佛功德經云：若有得聞無量壽如來名者，一心信樂，其人命終，阿彌陀佛與諸比丘住其人前，魔不能壞彼正覺心。又鼓音王經云：若有四眾，能正受持彼佛名號，臨命終時，阿彌陀佛即與大眾住其人前，令其得見。又華嚴四十六，經云：如來有十種佛事：一者、若有眾生專心憶念，則現其前等。所謂念佛眾生攝取不舍是也。若依般若，則自力復二：一者、念力；二者、本有佛性力。兼以佛攝取力，乃成三力。本有如舟船，念佛如帆楫，佛攝取如便風，三事周圓，必登彼岸矣。
佛及圣眾者，佛兼報化，圣眾兼菩薩、聲聞等。
兼報化者，觀經明佛，先言六十萬億，後開丈六，次言下品化佛來迎，則知九品所見不一。攝論亦云：登地方見報身，轉展細妙。今但言佛，不分報化，以一攝多故。兼菩薩、聲聞者，如觀經上品上生云：佛與觀音、勢至、無數化佛、百千比丘、聲聞大眾、無量諸天，現其人前。而亦有佛不來迎，菩薩來者，今從多分。
問：臨終佛現，亦有魔否？
答：古謂無魔，脫或有之，貴在辨識。
無魔者，單修禪定，或起陰魔，如楞嚴、止觀諸經論中辨之甚悉。今謂念佛者，佛威神力，佛本愿力，大光明中必無魔事。然亦有宿障深厚，或不善用心，容有魔起，固未可定，須預辨識，如經論說行人見佛，辨之有二：一、不與修多羅合者，是為魔事；二、不與本所修合者，是為魔事。所以然者，以單修禪人，本所修因，唯心無境故，外有佛現，悉置不論，以果不協因故。今念佛人一生憶佛，臨終見佛，因果相符，何得概為魔事？若或未能了決，但如前辨別察識而已。
問：既曰非魔，當是真佛，而古謂佛無去來，云何有佛現在其前？
答：感應道交，不妨不來而來，無見而見，故永明謂如幻非實，則心佛兩忘；而不無幻相，則不壞心佛。又云法身真佛本無生滅，從真起化，接引迷根，此乃如來本愿功德，令彼有緣眾生專心想念，能於自心見佛來迎，不是諸佛實遣化身而來迎接，則佛身湛然常寂，眾生見有去來，如鏡中形，非內非外；如夢中事，不有不無。又經云：應以佛身得度者，即現佛身而為說法。亦此意也。是故水清則月自來，心凈則佛自現，所謂感應道交難思議也。
故知臨終設像助念，文載圣經，法傳西域，不應疑阻。
華嚴十五，經頌云：見有臨終勸念佛，又示尊像令瞻敬，俾於佛所深歸仰，是故得成此光明。疏云：西域法，有欲舍命者，令面西，於前安一立像，像亦面西，以旛頂掛像手指，令病人手捉旛腳，作隨佛往生想，兼與燒香鳴磬，助稱佛名，非直亡者得生佛前，亦終成見佛光也。若神游大方，去留無礙者，置之言外，不爾，勉旃斯行。如上，則特為設像，以助往生，何況一心不亂，感佛現前，乃慮為魔，自生疑阻。
稱理，則自性妄窮真露，是臨終佛現義。
妄心未盡，幽幽綿綿，是為命根未斷，惑斷執空，情消見謝，人亡家破，煙滅灰飛，命終之謂也。諸妄盡除，不真何待？求佛不現前，不可得也。然而佛慈無限，豈必臨終？是故時時示時人，時人自不識。
是人終時，心不顛倒，即得往生阿彌陀佛極樂國土。
上言臨者，是將欲命終；今言終時，正煖盡識去。心不顛倒者，以一心不亂故不顛倒，以不顛倒故，不生他處。即得者，言其速也。
顛倒者，繇其平日隨順妄想，不修正念，心多散亂，如前所謂將舍煖觸，一生所作俱時現前，心神惶怖，動止揮霍。應入地獄者，刀山劍樹，視作園林；應墮畜生者，馬腹驢胎，認為堂宇；就令作善，合生人天，未免憎愛父母；乃至小圣初心，猶不能正知出入，皆所謂顛倒也。乘此顛倒，三界七趣隨業受生，今既一心不亂，則內凝正念，外感佛迎，舍此報身，徑生彼國，如佛言：隨其心凈，則佛土凈。又言一切國土，唯想所持，凈想成就，必得往生，固無疑也。
他處者，有三：一者、娑婆世界；二者、余佛國土；三者、彼國邊地。今皆揀之。速者，不經中陰，不隔時日，觀經所謂如彈指頃，生極樂國也。又智者云：臨終在定之心，即是凈土；動念，則往生凈土時。所云在定者，今心不顛倒是；所云動念者，後愿生彼國是。
大本云：其身體非世人之身體，亦非天上人之身體也。皆積眾善之德，自然虛無之體，蓮華中化生，亦無乳養之者。
積善者，即是善根福德成就之身，非以欲愛為因，四大為體，故不繇胎獄，托質華池也。亦無乳養者，明自然增長，非如北洲，猶待指端出乳而為養也。
其往生者，繇上一心不亂，作三九因，更細分之，亦應無量。
三九者，大本三輩、觀經九品也。以一心分事理，事理亦復各分勝劣，後得往生，如其本因而為品位也。三輩者，如大本謂：上輩者，發菩提心，專念阿彌陀佛，修諸功德，愿生彼國，命欲終時，佛與圣眾現其人前，便於七寶池內蓮華化生，住不退轉，智慧勇猛，神通自在，所居七寶宮宇在虛空中，去佛為近，是名上輩生者。配前，則雙得事理一心者也。中輩者，不能大修功德，而亦發菩提心，專念回向，命終生彼，功德智慧次於上輩，是名中輩生者。配前，則得事有余，得理不足者也。下輩生者，不能作諸功德，而亦發菩提心，一向專念，乃至十念，生彼宮宇，惟在於地，又次中輩，是名下輩生者。配前，則僅得乎事，未得乎理者也。
九品者，觀經所云，上之三品，有生彼，即得百千陀羅尼門者；有經一小劫，得無生忍者；有經三小劫，得百法明門，住歡喜地者。配前，則雙得事理一心，而有深淺，故成三品，例上輩也。中之三品，有生彼國，即得阿羅漢者；有生彼半劫，得阿羅漢者；有生彼一劫，得阿羅漢者。配前，則事盈理歉，亦以深淺，故成三品，例中輩也。下之三品，有往生彼國，經十小劫，得入初地者；有經於六劫，蓮華乃開，發無上道心者；有十二大劫，發菩提心者。配前，則有事無理，亦以深淺，故成三品，例下輩也。
細分者，如前階品中，分之又分，則百千萬億無盡輩品，皆以事理所得深淺而為次第也。
如觀經以上品上生為得無生忍，天臺判屬初地，而華嚴明無生忍，自有淺深，則上上品中信有多品，況復余品。
淺深者，八地凈忍分中，疏云：無生忍略有二種：一、約法；二、約行。約法，則諸無起作之理，皆曰無生；慧心安此，故名為忍。約行，則報行純熟，智冥於理，無相無功，曠若虛空，湛如渟海，心識妄惑寂然不起，方曰無生。前說猶通諸地，後唯八地所專，余如前序中辨，故知無生忍位自有淺深，則上上品中，從一地以至八地，已容多品，余可知矣。故細分之，亦應無量。
又三輩九品，二經相配，諸說稍異，如輔正所解融之。
觀經疏云：此經九品，為令識位高下，即大本三輩也。孤山謂大本三輩止齊觀經六品，以三輩純明善行，不及惡人也。靈芝判三輩止對上品，故云諸說稍異。草庵輔正解曰：天臺以九品同三輩者，乃約位次相同，不約行因而言。則孤山、靈芝皆不違天臺。所以然者，以天臺但約位次，則輩品正同，二師唯約行因，則止齊中上，各有所據，取義不同，故不違也。克實而論，則煩惱不異菩提，始惡何妨終善？惡人既已成善，豈不賢圣同科，三輩九品，正相配合，又何疑焉？
又華嚴明念佛者，數與心等，即是三輩九品隨因不同義。
數心等者，華嚴二十三經離垢幢菩薩偈云：以佛為境界，專念而不舍，此人得見佛，其數與心等。釋云：數與心等者，謂隨念隨現。隨念有二：一、隨念多少，佛亦如之，如念佛一聲，有一化佛從口中出等；二、隨念淺深，佛應稱之，如臨終見佛有勝有劣等。多少淺深，即輩品分別也。此人得見佛者，即阿彌陀佛現在其前也。專念者，即一心不亂也。
又志眼二種凈業，亦三輩九品義。
志眼法師云：往生一門，有二凈業：一曰正觀，默照本心也；二曰助行，備修萬善也。二事俱得，則了達四凈土矣。如止得事善者，近生同居，遠作三土因耳。故知凈土，正究理菩薩所登境界，而兼容悠悠眾生耳。又云：圓機體道，是最上凈業，茍加愿以導之，即預優品，愚樸之輩，但稱佛發愿者亦生。觀凈土一門，則圣人無棄物也。按所云正觀，通乎上中；所云助行，通乎中下。又法師此論極善，觀者毋忽。
有言九品，八從蓮生，以第一品云金剛臺故。今參合經論，仍以九品皆屬蓮生。
八從蓮生者，據觀經上品上生文云：自見其身，乘金剛臺。獨無蓮華二字，故言下之八品，乃從蓮生。然經論所明，歷歷皆說生西方者俱從蓮生，大本法藏愿云：無央數世界諸天人民，以至蜎蝡，生我剎者，皆於七寶池內蓮華中化生。言皆，則概舉九品矣。又云：他方諸大菩薩欲見阿彌陀佛者，徑於彼國七寶池內蓮華化生。言大菩薩，則必非中下矣。又云：其上輩者，命欲終時，佛與圣眾悉來迎致，即於七寶池內蓮華化生。言上輩即正對上品矣，并無最上不蓮之意。
又法華云：聞此經典，如說修行，命終即往極樂世界，阿彌陀佛大菩薩圍繞住處，生蓮華中，得菩薩神通，無生法忍。夫得無生忍，非上上品乎？又普賢菩薩以十大愿王導歸極樂，而曰：彼佛眾會咸清凈，我時於勝蓮華生。夫普賢往生，非上上品乎？又寶積明十心回向，後得蓮華化生。夫十心菩薩，非上上品乎？以是參考，確有明證。
問：果爾，則上上文中，何以曰金剛臺，不曰蓮華？
答：文互有無，不足泥故。何以知之？上品中生亦曰乘紫金臺，又將曰七從蓮生乎？況中品之下，亦但云此人命終，譬如壯士屈伸臂頃，即生西方極樂世界。文中并無蓮華二字，又將曰六從蓮生乎？夫既以不蓮為勝，則中下劣品何以不蓮？又中品之上，獨曰蓮華臺，其金剛臺、紫金臺之類乎？其蓮華之類乎？錯雜不倫，進退無據，灼知文互缺而義必周也。
愚意各有蓮華，華各有臺，臺各不同，而金剛為臺之最勝耳。如懷玉，銀臺初來，金臺繼至，可驗也。且臺之義二：一者、基臺之臺，則臺在華下，如世刻像，下作寶臺，臺上安華，華上安佛是也；二者、房臺之臺，則臺在華內，如法華玄義以蓮表十如，至如是報，文云：譬日月燈者，大智無盡故。
大智無盡者，日照晝，月照夜，燈照日月之所不及，普徧繼續，更無窮盡。佛之大智，橫亙十方，豎通三際，方猶是也。又日光破暗，有般若義，名一切智；月以清涼照夜，有解脫義，名道種智；燈繼日月，通乎晝夜，不住二邊，是中道第一義諦，有法身義，名一切種智。
名聞光者，名稱普聞，如光遠照。
實大聲宏，故有名稱，普徧聞於十方無量世界，如日光照，無所不被。
大焰肩者，肩表二智，焰喻照耀。
二智者，權智照事，實智照理，事理炳然，雙照不昧，如兩肩發焰故。又此二智，荷擔一切佛法，有肩義故。
須彌燈者，須彌為燈，照四天下，佛光廣照亦如是故。
須彌為燈者，如云須彌為筆，須彌為椎等，極言燈量之廣大也。須彌在中，光照四部，佛以中道大智照諸眾生，如須彌燈也。然維摩經言：須彌燈王佛身長八萬四千由旬，而究其國土，乃東方過三十六河沙世界。今在南方，以佛同名者眾故。
無量精進者，精進解見序分，但彼言常，此言無量。
無量二義：一者、時無量，即是常義；二者、事無量，自利利他，智行無邊故。
稱理，則自性光明不可盡，是南方沙佛義。
南方為離，離為火，火內暗而外明，是寂而常照也。真知不昧，靈焰何窮，華嚴光明覺品言如來光明過一世界、十世界，乃至不可說世界，皆是自己心光覺照，一切不從外得，故曰我見燈明佛，本光瑞如此。
各於其國出廣長舌相，徧覆三千大千世界，
說誠實言：汝等眾生當信是稱贊不可思議功德一切諸佛所護念經。
三、西方┤二、現相表真舍利弗！西方世界有無量壽佛、無量相佛、無量幢佛、大光佛、大明佛、寶相佛、凈光佛，如是等河沙數諸佛，
無量壽，因與本佛同名，古有二說，亦俱有理。
二說者，靈芝謂諸佛同名甚多，決非法藏所成之佛，以是本佛不應自贊故；慈恩謂設若自贊，理亦無妨，以導引眾生，令生勝意故。今雙取二說，謂據大本，過無邊佛剎，同名釋迦牟尼者，不可勝數，又觀音師觀音如來等，則無量壽之名，何止一佛？百千萬億不可窮盡，若據佛分邊事，焉得以凡常例之？將無自贊毀他，犯菩薩十重戒耶？我為法王，於法自在，縱橫予奪，權實雙彰，茍有利於眾生，亦何施而不可？天上天下，唯吾獨尊，可得云自贊否？前之一說，恐人不知諸佛數如微塵，拘執一偏故；後之一說，恐人泥於不應自贊，昧佛神用故。二說兼成，理固無礙。
無量相者，相好無盡故。
相好者，或三十二相，或八萬四千相，或微塵相，德福無量，相亦無量也。昔志公現十一面觀音相，僧繇不能舉筆，況佛相乎？
無量幢者，功德高顯，喻之如幢，極其高顯，名無量也。又無量者，廣多義。
幢者，旛屬，又云旗屬。刊定記，幢有七義，約之成五：一、高顯義，喻佛位極尊故；二、建立義，喻佛悲智建立眾生及菩提故；三、歸向義，喻佛為眾生所宗仰故；四、摧殄義，降伏一切諸魔軍故；五、滅怖義，如帝釋告諸天眾：汝與修羅戰時，設有恐怖，當念我七寶幢，其怖即滅。喻佛得無所畏，眾生念佛，即離恐怖故。今唯取高顯一義，攝余義也。廣多者，其幢多而無量，如經言：幢旛寶蓋徧滿虛空。佛豎無量妙義指示眾生亦復如是。
大光者，光輝廣被故。
光指化他之用，諸天人亦有身光，不假日月，二乘小果、因地菩薩，皆有光明，比佛為小，佛光映蔽一切，故云大也。
大明者，謂佛以大智破諸惑盡故。
破諸惑盡者，一切智，破見思惑盡；道種智，破塵沙惑盡；一切種智，破無明惑盡。杲日當空，無所不照，云大明也。雖前似覺他，此似自覺，各舉一德，義實互具，如上總說中辯。
寶相者，相好殊特，如寶尊貴故。
相好如寶者，佛有無量相，姑舉一二：目相，如經言：八萬四千清凈寶目。毫相，如經言：琉璃筒。胸相，如經言：紫磨金。肉髻相，如經言：甄叔迦。皆所謂寶相也。
凈光者，佛德清凈，發光明故。又其光清凈，名凈光故。
清凈發光者，有染之智，不發妙光，佛德至凈，出大光明，譬如鏡體清凈，能監形故。其光清凈者，譬如野燒，亦有光明，比之日月，不名凈故。
稱理，則自性清凈不可盡，是西方沙佛義。
西方義見前解，良以真如自體，湛若虛空，絕點純清，曾何涯際？纖塵乍起，佛滅多時，心垢頓除，古佛隨現。
各於其國出廣長舌相，徧覆三千大千世界，
說誠實言：汝等眾生當信是稱贊不可思議功德一切諸佛所護念經。
舍利弗！北方世界有焰肩佛、最勝音佛、難沮佛、日生佛、網明佛，如是等河沙數諸佛，
焰肩者，解見前文。
前有大字，義無優劣。
最勝音者，佛音極好，一切音聲無能及故。
佛有八音：一、極好音；二、柔軟音；乃至八、不竭音。今據極好，以釋最勝，亦可八音兼備，故名最勝，則一切天、人、聲聞、菩薩所不能及也。
難沮者，佛德堅密，不可壞故。
沮者，水名。佛證法身，已得金剛不壞之體，更無余惑、煩惱橫流，莫能沖蕩，故曰難沮。昔人謂吳其沼乎？難沮者，猶言不可沼也，又沮、阻通用，止遏也。
日生者，佛光出現，如日初升也，兼二利說。
二利者：一者、自利，眾生本覺，覆在無明，如大夜中，日光不現；破惑顯智，始覺朗照，如日東生故。二者、利他，華嚴二十三，經云：譬如日天子，不以生盲不見故，隱而不現；不以乾闥婆城、阿修羅手、閻浮提樹、崇巖邃谷、塵霧煙云等物覆障故，隱而不現；不以時節改變故，隱而不現。喻佛始成正覺，說法利生，慧光普照，如日東生故。
網明者，智如寶網，徧照眾生故。
網者，即梵網千珠，千珠交映，光明洞徹，如佛智徧覆眾生，無所不照故。又種種法門互相融徹，覺群迷故。
稱理，則自性含攝不可盡，是北方沙佛義。
北方為冬，冬主藏，萬物之所成終，而所成始也。今則百千法門，同歸方寸，無邊德用，總在心源，覓之則無相無形，出之則無窮無盡，本來具足，不假他求，是故眾生心即名如來藏。
各於其國出廣長舌相，徧覆三千大千世界，
說誠實言：汝等眾生當信是稱贊不可思議功德一切諸佛所護念經。
五、下方┤二、現相表真舍利弗！下方世界有師子佛、名聞佛、名光佛、達摩佛、法幢佛、持法佛，如是等河沙數諸佛，
師子者，如師子伏群獸故。
師子二義：一者、師子眾獸中王，游行無畏，如佛凡圣獨尊，出入三界，自在無礙故；二者、師子一吼，百獸畏懼，如佛說法，天魔外道皆信服故。又無五種怖，具四無畏，皆師子義。
名聞者，釋義同前。
前名聞光，今無光字，名聞者德，光者喻，雖無其喻，不異其德。
名光者，名如日光，無所不被，亦可并稱，以名顯光熾故。
如光義同上。名顯者，如阿彌陀佛，名稱普聞，十方三世無不瞻念故。光熾者，如阿彌陀佛光明普照十方三世，無所障礙故。
達摩者，此云法，亦兼二利。
法者，軌持義，以法軌持己德，成己法身，以法軌持他身，令諸眾生皆證法身故。
法幢者，法如幢故。
法如幢者，佛法高顯，人天仰之為宗，邪外望之而伏，詳如前文無量幢義。
持法者，二義：一者、執中名持；二者、執守名持。
執中者，不墮有邊，不墮無邊，善持中道妙法故。執守者，持此妙法，流通三世，使不斷絕故。
稱理，則自性測之彌深不可盡，是下方沙佛義。
文殊取鉢，遙垂右手過下方四十二河沙世界，今謂更過下方不可說河沙世界，求於自性，譬如持竿探海，欲窮其底，終不可得。
各於其國出廣長舌相，徧覆三千大千世界，
說誠實言：汝等眾生當信是稱贊不可思議功德一切諸佛所護念經。
六、上方┤二、現相表真舍利弗！上方世界有梵音佛、宿王佛、香上佛、香光佛、大焰肩佛、雜色寶華嚴身佛、娑羅樹王佛、寶華德佛、見一切義佛、如須彌山佛，如是等河沙數諸佛，
梵音者，佛音清凈，無雜染故。
無雜染者，余乘說法，是為雜染而不清凈，今佛唯以一乘法化導諸群生，所謂純一不雜，具足清白梵行之相，故名梵音。
宿王者，一云月為宿王，一云即宿中王，如北辰故，二義皆得。
月為宿王，所謂萬點星光，不如孤月，月非星類，喻佛為大覺，覺非迷類，勝一切故，即宿中王者。語云譬如北辰，居其所而眾星拱之，言北辰宿類，而出乎其類，喻佛即眾生，出乎眾生，以生所歸依故。皆得者，一以星月對顯稱王，一就星中獨勝稱王，今言佛在異類，異類中王，佛在同類，同類中王，故皆得也。
香上者，佛圣中圣，如香中香，最上無比故。
香中香者，如栴檀香，云此香六銖價值三千大千世界；又云此香一焚，四十里外無不聞者，是香之最上者也。佛證五分法身之香，其香普熏無量世界，一切人、天、修羅、外道、二乘之香，無能及者，故曰香上。
香光者，其香發光，如斷智二德故。
斷德者，香能辟惡，有滅穢義，諸惡凈盡，名之為香；智德者，光能破暗，有智慧義，靈明廣照，名之為光。又常香止被鼻根，香中發光，兼被眼根，喻聲聞止能滅惡，有體無用，佛滅諸惡，能具諸善，具足斷智，如香光也。
大焰肩者，釋義同前。
焰肩之名屢出，正繇佛同名號，無量無邊故。
雜色寶華嚴身者，萬行因華莊嚴法身故。
萬行莊嚴者，雖證法身，若無萬行，名素法身。佛稱一切種智，故須四等六度，種種行門無不備集，積功累德，助顯法身，如萬種寶華莊嚴色身也，以法身本具沙性德故。
娑羅樹王者，娑羅，此云堅固，亦云最勝，德不變易，三界獨尊，如樹王故。
堅固者，此樹歲寒不雕，斧斤不損，有堅固義，如佛證法身，惑不能搖，境不能動故。最勝者，此樹高大，一切林木無能及者，如佛超三界，眾圣中尊故。具斯二德，名樹王也。
寶華德者，佛德如寶華故。
前云嚴身，嚴有因義，今但言華，以華喻德。佛之萬德，貴重華美，如寶華也。一云常樂我凈，佛之四德，常如寶華，無雕落故；樂如寶華，悅人意故；我如寶華，無待外故；凈如寶華，體瑩潔故。富有萬德，貴重華美，可例知矣。
見一切義者，諸法之義，無不知故。
一切者，世出世間諸法無量，則義無量，有知近義，不知遠義者；有知偏義，不知圓義者；有知總義，不知別義者；有知實義，不知權義者；佛無不見，如悉達太子，名一切義成，即此意也。
如須彌山者，須彌為眾山之王，佛德超絕，如須彌故。
前言須彌相，故指相好，今無相字，專就德言。合萬德而交羅，如須彌以寶成稱妙，中天下而獨立，如須彌以最上稱高，須彌王於眾山，如來王於三界，其義一也。
稱理，則自性仰之彌高不可盡，是上方沙佛義。
顏淵嘆道，曰：仰之彌高。今借用之，言靈心卓越，體絕攀緣，仰之彌勤，高之益甚。昔凈名過上方四十二河沙世界而取香飯，今謂更過上方不可說河沙世界求於自性，譬如接竹點天，欲至其巔，終不可得。
各於其國出廣長舌相，徧覆三千大千世界，
說誠實言：汝等眾生當信是稱贊不可思議功德一切諸佛所護念經。
以上六方佛贊，亦是阿彌陀佛本愿力故。
本愿者，大本法藏愿云：我作佛時，名聞十方無央數世界，諸佛各於大眾之中稱我功德，及與國土等。故今成佛，如其所愿。
有執楞嚴，謂觀音耳根，此方教體，勢至念佛，不與圓通，云何今日普教念佛？以此為疑者，正繇不達六方佛贊故。
疑者，謂念佛法門既不逗此方之機，又不入圓通之選，既居此方，何必念佛？今觀六方諸佛皆贊此經，則知耳根者，偏逗此方之機，念佛則普逗十方世界之機也，大本云十方眾生稱我名號，必生我國是也。
耳根者，偏逗人類之機，念佛則普逗六道眾生之機也，大本云地獄、鬼、畜生亦生我剎中是也。然則耳根不攝念佛，念佛能攝耳根，是故耳根者，此方釋迦如來所贊。念佛者，十方沙如來所贊，今從多贊故也。且今普天之下，緇素男女自然念佛，如前文所明逗機之廣，又何疑哉？試設一喻，如此國中有百千邑，於中士子分習五經，或有一邑，士多習詩，或有一邑，士多習禮，所稱多習，據本邑故。如其參會諸經，通較合國，則習之最多，莫尚於易。今此耳根，如詩、禮故，今此念佛，如周易故。
問：既六方諸佛共贊西方，云何六祖不隨佛贊，反似斥無，其故安在？
答：此有四意：一、為門不同故；二、似毀實贊故；三、不為初機故；四、記錄有訛故。
六祖壇經云：東方人造惡，念佛求生西方；西方人造惡，念佛求生何國？又云：愚人愿東愿西。後人執此，遂疑六祖說無西方，故為此辯。初、為門不同者，復有二義：一者、且據理事二門，六祖所說，是以理奪事門，若以事奪理門，則佛事門中不舍一法，安得撥無凈土？
二者、晉宋而下，競以禪觀相高，直指單傳之意，幾於晦塞，於時達摩始唱，諸祖繼興，惟欲大明此道。而此道無佛無眾生，今西方者，正開示眾生趣向佛故；此道舉心即錯，動念即乖，今西方者，正教人起心念佛故；此道心境俱寂，今西方者，正以佛國為境，發心求生故。是雖理無二致，而門庭施設不同，隨時逐機，法自應爾，假使才弘直指，復贊西方，則直指之意，終無繇明矣。故六祖與凈土諸師，易地則皆然也。
二、似毀實贊者，六祖東西之說，祗是勸人要須實心為善，空愿無益，何曾說無西方？喻如孔子生於東魯，今有人言：齊人造惡，慕孔子，求居魯邦；魯人造惡，慕孔子，求居何國？蓋謂為善是真學仲尼，何曾說無東魯？六祖此言，正經中必以多善根得生彼國之謂也，惡得云毀？
三、不為初機者，六祖自云：吾戒定慧接最上乘人。今初心下凡，以秋毫世智藐視西方，妄談般若，非徒無益，而又害之，故壇經者，慎勿示之初機，茍投非器，便落狂魔，誠可嘆惜。
四、記錄有訛者，壇經又言：西方去此十萬八千里。是錯以五天竺等為極樂也。五天、震旦同為娑婆穢土，何須分別？愿東愿西，而極樂自去此娑婆十萬億土。蓋壇經皆學人記錄，寧保無訛？不然，則借此之西域，以喻彼之西方耳。古謂盡信書，不如無書者，此也。況西方千佛所贊，今乃疑千佛之言，信一祖之語，佛尚不足信，況於祖乎？
明智者，當為世人決疑起信，在在處處，弘贊流通，即是代諸佛出廣長舌，即是報佛深恩，如其違背圣言，故為魔說，其為罪也，何可言盡？今以喻明，於此有人，日出萬言，以謗萬佛，積滿千歲，是人罪業無量無邊；而復有人出一惡言，撥無凈土，阻人念佛，是人罪業，過於前人百千萬倍，乃至無算。何以故？微塵諸佛贊嘆西方，惟欲人人成佛，汝獨生謗，即是徧謗微塵如來，陷害眾生，常沈苦海，不得成佛，故罪如是，其慎辭哉！
稱理，則自性徧照，是六方佛贊義。
靈光獨耀，迥絕中邊，真照無私，何分彼此？故得一多無礙，主伴交成。無礙，則千差雖隔而非殊；交成，則萬法不期而自會。然則六方不離於咫尺，諸佛悉現於毫端，今者此經，當在何處？
舍利弗！於汝意云何？何故名為一切諸佛所護念經？
名必有義，彰闡其義，方克奉行，無所疑故。
題十六字，但徵下之八字者，以不可思議，釋迦所贊，其義已明，他方佛贊增此八字，故徵其義，云何佛護？云何佛念？以前教當信是經，今謂義明，然後信固也。
二、釋義┤二、利益舍利弗！若有善男子、善女人聞是經受持者，及聞諸佛名者，
聞是經者，牒上依正信愿，持名往生等。聞受持，即前三慧、三資糧故。
聞即聞慧，受即思慧，持即修慧；聞即信義，受即愿義，持即行義。詳見前釋。
聞諸佛名，牒上六方諸佛名也。聞經受持，聞佛名者，亦應受持故。
問：此經聞阿彌陀佛名號為往生因，何兼諸佛？
答：彌陀功德，為沙諸佛之所共贊，則聞諸佛名，知諸佛贊，信受此經，倍復親切，故雙舉也。華嚴第六回向云：復於佛所，得聞佛名，轉更值遇無數諸佛。即聞此經，又聞諸佛名之意也。
大本云：多有菩薩欲聞此經，而不得聞。又經云：寧於地獄得聞佛名。則知聞此經，聞諸佛名，大非易事。
菩薩欲聞而不得，則二乘凡夫可知矣。大本偈云：若不往昔修福慧，於此正法不能聞，已曾欽奉諸如來，故有因緣聞此義。地獄聞佛者，華嚴偈云：寧受地獄苦，得聞諸佛名，不愿生天中，而不聞佛名。故知此經及與佛名，不易聞也；今得聞之，可弗信受？
稱理，則自性自軌，是聞此經義；自性自覺，是聞諸佛名義。
自軌自持，則尊者不說，我乃無聞，是真般若；自覺自照，則無名無字，無體無相，是名如來。斯則世間難信之妙法，不聞而歷歷分明，沙諸佛之洪名，絕聽而轟轟在耳，可謂所未聞經，信之不疑，承事諸佛，無空過者。
是諸善男子、善女人皆為一切諸佛之所護念，皆得不退轉於阿耨多羅三藐三菩提。
諸佛護念，故得不退菩提，不退義見前釋。
上徵云何護念，今出其繇。謂持經及佛名者，諸佛護之念之，令不退也。又唐譯必為十方十殑伽沙諸佛之所攝受，則非惟不止六方，亦不止一沙而已。
阿者，此云無；耨多羅，此云上；三藐，此云正等；三菩提，此云正覺；言無上正等正覺也。
究竟極果，對下而言，名之無上；正觀真諦，對邪而言，名之曰正；等觀俗諦，對偏而言，名之曰等，亦名曰徧。覺者，靈明自心；正覺者，兼上正等二義。
言此覺者，是無上正等之正覺也，良以蠢動含靈，皆有佛性，則菩提者，佛與眾生本來無二，無明所覆，遂成迷妄，是則邪覺，不名為正；聲聞、辟支止破見思，雖得菩提，其道未中，是則偏覺，不名為等；一切菩薩已盡塵沙，未盡無明，雖得正等菩提，佛地猶遠，不名無上，惟佛一人，妄盡覺滿，如望夜月，更無有覺過於此者，名無上正等覺也。
今但持佛名，蒙佛護念，於如是覺，即不退轉，言直至道場，終不再墮三有，中止化城，決定成佛也。大本法藏愿云：聞我名已，於阿耨多羅三藐三菩提有退轉者，不取正覺。又云：繇於此法不聽聞故，有一億菩薩退轉於阿耨多羅三藐三菩提。
前云阿鞞跋致，正此不退菩提義也，而生前生後，意稍差別。
阿鞞跋致，云不退者，正言於無上菩提不退轉耳。然前云生彼國者，皆得不退，此言聞經聞佛，皆得不退，則不待往生彼國。而未生以前，即已成就菩提善根，不可破壞，況復生彼而有退轉？復有二義：一者、見生不退，如上所明；二者、縱其少壽多障，不克往生。而乘此自執持力，佛護念力，必於來生菩提善根亦不喪失，畢竟得生彼佛國土，如昔人謂今生既下此等般若種子，縱未明了，才出頭來，管取於般若中現成受用，正此謂也。
稱理，則自性常覺，是不退菩提義。
靈靈獨照，了了常知，不減不增，無得無失，菩提即我，我即菩提，尚無有進，云何有退？
三、勉信┤二、隨愿得生宣，則萬古永同長夜，終無有人念佛求生。故嘆其難信者，見不信者之自棄，能信者之有緣，令一切眾生悲傷絕分，而欣幸得聞故。今之信凈土者，皆因佛說而發起也，雖今不信，一歷耳根，永為道種故。
稱理，則自性不可湊泊，是難信法義。
當知自性不可以有心求，不可以無心得，不可以語言造，不可以寂默通，離四句，絕百非，空栽華，波心踏月，無汝措手足處，是故靈山上德，終成敗北之愆；漢地金剛，始有滅南之想。能信是法，豈不難哉！
舍利弗當知！我於五濁惡世行此難事，得阿耨多羅三藐三菩提，為一切世間說此難信之法，是為甚難。
述諸佛語，重為申明，見此二難，古佛不虛為贊辭，今佛非濫膺美譽，實語實行，兩相符合，萬代眾生當諦信而勿疑，感恩而無已者也，可謂反覆叮嚀，婆心大切矣。
得道之難，其難有二：一、謂善世得道，未足為難，今於惡世；二、謂惡世得道，而得小果，猶未為難，今得無上菩提，是以難也。說法之難，其難亦二：一、謂善世說法，未足為難，今於惡世；二、謂惡世說法，而說其易信者，猶未為難，今說難信之法，是以難也。
略為四喻：第一喻者，譬如有人身入大海，復乘破舟，復遇逆風，復沖巨浪，復值羅剎魚王毒龍，危在頃刻，而能於中，安隱得渡，是之謂難；不但自渡，并渡諸人，置之彼岸，是難中難。大海、破舟、逆風、巨浪及羅剎等，此喻五濁，自渡喻得道，渡人喻說法也。
第二喻者，譬如有人身罹重病，復處風露，復乏飲食，復遭跌蹼，復值庸醫，誤進藥餌，危在頃刻，而能於中調理痊安，是之謂難；不但自療，并余病者皆使平復，是難中難。
第三喻者，譬如有人身在囹圄，復膺楚撻，復系枷杻，復染疾疫，復被監押，將臨誅戮，危在頃刻，而能於中忽然解脫，是之謂難；不但自脫，并諸罪人悉得免離，是難中難。
第四喻者，譬如有人身墮井中，復遇毒蛇，復困荊棘，復淹寒水，復值惡人拋擲土石，危在頃刻，而能於中騰躍而出，是之謂難；不但自出，并余同墮俱時上升，是難中難。
五濁等喻，義說同上。此之四喻，略喻釋迦二種難事，明淺易曉，使知如來不憚劬勞，備歷艱苦，為我等故，行難中難，一至於此，聞斯難者，皆應喜悲交集，感極呼號，聲震三千大千世界，勇猛精進，思報佛恩。欲報佛恩，不越二事：一者、自利；二者、利人。自利者，於此惡世，力行此道，因得往生，亦云為難；利人者，於此惡世，復勸諸人共行此道，同得往生，是則亦云難中難也。
又法華極贊說經之難，亦同此意。
法華極贊者，謂盡說余經，手擲須彌，足動大千，皆未為難，能於惡世說法華經是則為難，今經難說亦復如是。
復有二義：前難反顯極樂得道為易，後難反顯極樂說法為易。
得道易者，婆沙論謂念佛往生，乘佛愿力，為易行道；五濁惡世，艱於修進，為難行道故。說法易者，彼國諸上善人慧深障淺，志意調柔，風樹鳥音，悉資解悟，非比此土，剛強難伏，故舉難顯易，正示極樂決宜求也。
稱理，則自性心境雙融，是行此二難義。
心逐境生，心體本寂，則無所得者，名得菩提。境隨心現，境體自空，則無法可說，是名說法。心外無境，境外無心，自覺覺他，覺行圓滿。
佛說此經已，舍利弗及諸比丘、一切世間天、人、阿修羅等，
法必流通，以佛說法，為普度眾生故。復列眾者，經初明眾聽法，經終明眾受法也。獨舉身子者，以當機故；不言菩薩者，攝比丘中故。阿修羅者，此云非天。等者，等八部六道也。
流通者，光明疏云：流者下澍，通者不壅。又圭峰云：都無人傳則不流，流者不住。傳之遇障則不通，通者不塞。普度者，流通十方以及三世，非僅為一處一時之眾生也。當機者，以難信之法，唯智能信，故始終首舉舍利弗也。
攝比丘中者，菩薩雖不常隨如來，然與諸比丘同為賢圣等侶故；又菩薩真俗雙融，隨類應機，亦可世間中攝故。一切世間，所該者眾，而獨舉天、人、阿修羅者，以明修此法門，善道眾生，比之余道，為居多故。非天者，修羅富樂同天，無天行故，詳有四種，茲不繁舉。前列眾中無其名者，攝於天人及大眾故。
問：修羅至為兇頑，何能執持圣號？
答：鬼畜尚解歸依，修羅豈不信受？不聞，諸修羅等各得解脫門乎？今處人倫，邈然無信者，良可怪也。
稱理，則自性究竟圓滿，是佛說經已義；自性周徧含容，是一切世間義。
究竟，則首尾圓照，無欠無余。周徧，則凡圣該羅，千足萬足。如是經者，未呼身子，已畢全文，又何待妙首白槌，雙林撫尺，然後名為說法竟也。是故升堂入室，大眾無增；鼓寂鐘沈，人天不減。
聞佛所說，歡喜信受，作禮而去。
歡喜者，慶所聞故；信受者，領所聞故；作禮者，重所聞故；去者，聞已則退而修持也。亦前三資糧及三慧也。
慶所聞者，多劫飄零，正以未聞此法，今知持名往生，可謂沈痾枕席，忽遇神方，久客他鄉，乍聞家信，欣幸不勝，故云慶也。領所聞者，信之不疑，受之弗失，如奉王勅，如遵父命，故云領也。重所聞者，中心感激，五體翹勤，如蒙至極之恩，拜謝無已，故云重也。修持者，古人進而聞道於師，退而修道於己，非如今人入耳出口也。三資糧者，如上聞而信，即信資；信而受，即愿資；受而去，即行資也。三慧者，聞即聞慧；歡喜信受者，即思慧；去而修持者，即修慧也。
又此歡喜亦具清凈三義，如觀疏中說。
三義者，觀經疏謂：一、能說人清凈；二、所說法清凈；三、依法得果清凈。具此三義故歡喜。今持名往生，乃佛所說，佛是一切智人，非四人等也，則人清凈，遇如是人，寧不歡喜？持名往生，即證三昧，是圓頓教，非權法也，則法清凈，聞如是法，寧不歡喜？持名往生，即不退轉，直至成佛，非小果也，則果清凈，證如是果，寧不歡喜？
又此歡喜亦通深淺，各隨所得。
深淺者，如華嚴初地，名歡喜地，文中具三十歡喜：一、當得十句，如所謂念諸佛故生歡喜、念諸法故生歡喜等。今聞此經者，自慶我亦當來得如阿彌陀佛，我亦當來得阿彌陀佛如是妙法也。二、現得十句，所謂轉離一切世間境界故生歡喜、親近一切佛故生歡喜等。今聞此經者，現得轉離娑婆五濁境界，現得往生凈土，親近彌陀及諸佛也。此歡喜屬地位中，而初行亦名歡喜，初住文中，亦云獲無邊歡喜等，故云深淺，若淺之又淺之，則隨其分量，亦得法喜之樂而已。
又結歸信受者，從始至終，信為根本故。
始終者，首標如是，乃信順之辭，今復末言信受，則知因信生愿，因愿起行。從初發心，次得往生，究竟成佛，皆資信力，故云始終信為根本。
大本結經，備陳眾生獲益，龍天降祥，今不言者，文省也。
大本云：佛說此經已，無量眾生發無上正覺心，萬二千那由他人得法眼凈，二十二億諸天人民得阿那含果，八十萬比丘漏盡意解，四十億菩薩得不退轉，三千大千世界六種震動，大光普照十方國土，百千音樂自然而作，無量妙華芬芬而降，乃至阿迦膩吒天皆作種種微妙供養。又云：二十五億眾生得不退忍，四萬億那由他眾生於無上菩提未曾發意，今始初發，種諸善根，愿生極樂世界，皆當往生，各於異方次第成佛，同名妙音，八萬億那由他眾生得授記法忍。
又大本囑累持經功德，今持此經亦當如是。
大本佛告彌勒：今此法門，付囑於汝，於大眾中，為他開示，當令書寫執持，於此經中，生導師想。又云：無量億諸菩薩皆悉求此微妙法門，勿違佛教而棄舍之，當令汝等淪沒長夜，備眾危苦，是故我今為大囑累。今經不言，皆文省故。
又大本及法滅經皆言法滅之日，獨留此經，故知此經總持末法，如華嚴論中說。
大本云：當來之世，經道滅盡，我以慈悲，特留此經百歲，眾生得遇，無不得度。若有眾生於此經典書寫、供養、受持、讀誦、為人演說，臨命終時，佛與圣眾現其人前，經須臾間，即生彼剎。法滅經云：爾時，首楞嚴經先滅，以次諸經悉皆滅盡。獨留無量壽經度諸眾生。華嚴論云：正法滅時，以總持持余尊法，為教理流轉之因。今謂諸經悉滅，此經獨存，念佛一門，廣度群品，則諸經已滅而不滅，即是以一存余，流轉無盡，正總持之謂也。一切眾生應當尊重恭敬，信受奉行，經所在處，如佛見在。
問：獨留此經，此經蓋指大本？
答：前不云乎，文有繁簡，義無勝劣，詳言之則大本，略言之則今經耳，非有二也。
稱理，則自性無惱，是歡喜信受義；自性無住，是作禮而去義。
煩惱本寂，歡喜亦空，則苦土誰非樂土？來實無來，去亦何去，則往生畢竟無生。以此無生，生彼國土，非生彼土，實生乎自心也。然後無問自說，世尊免付空談，獨任當機，身子不孤重托，是真歡喜，是真信受，是名真法作禮如來。若其外極樂九蓮之土，別說唯心，舍彌陀萬德之名，另求自性，可謂當渡而問津，對燈而覓火者矣。
釋咒意者，以咒附經，經得咒而彌顯，以經先咒，咒得經而愈靈，交相為用，應結釋也。此咒詳見不思議神力傳，持此咒者，滅罪往生，故以拔業障生凈土為名。陀羅尼者，此云總持也。
業障者，凡障有三：一、煩惱障；二、業障；三、報障。今言業障，則中攝前後。煩惱者，業之因。報者，業之果也。業必有因，業必招果，故攝二障。除障貴除其本，如根絕不生芽；芽不生，則枝葉華果悉不生故。今此咒持之，則煩惱不起，是拔業障根本也，如傳言日夜各持三七徧，滅五逆謗法等罪是也。
得生凈土者，輪回娑婆，皆繇業障，業障既空，穢土種滅，隨愿往生，故得生阿彌陀佛極樂國土。總持者，總統攝持，更無遺失，即咒之別名也。傳名不思議神力者，即經名不思議功德也，持咒持名，即得往生，故同名不思議。
宋者，南北朝國名；元嘉者，年號；天竺者，西域國名；求那跋陀羅，此云功德賢。
宋言南北者，時方南北分王，宋王江南，謂劉宋也。元嘉者，文帝元嘉末年也。天竺，一云身毒，有五天竺，皆西域也。跋陀博通三藏，尤專大乘，號摩訶衍，神異非一，備載傳記，恐繁不敘。一本陀下無羅字，或疑是求那跋摩，以二師同時故，未審何所譯也。
咒曰：
若有善男子、善女人能誦此咒者，阿彌陀佛常住其頂，日夜擁護，無令怨家而得其便，現世常得安隱，臨命終時，任運往生。
諸本句讀稍異，今依古本，神咒不翻，不必強釋。
諸本不同者，如南無阿彌多婆夜，一本作南無阿彌多婆夜多，以次句多字連屬上句，故云稍異。今不必苦究是非，但依一本，至心誦持，自成利益。
又有謂南無阿彌多婆夜，此云皈命無量壽。多他伽多夜，即多他阿伽度，此云如來。哆地夜他，新譯云他的也撻，舊云怛絰他，絰，音迭，即地夜二合也。此云即說咒曰，自後方是密語，然神咒從古不翻，略有五意：一、如王密旨，勿妄宣傳，但宜欽奉故；二、或一語廣含多義，如僊陀婆故；三、或此方所無，如閻浮提故；四、或順古文，如阿耨菩提故；五、或尊重，非唐言可對，如般若故。一云亦可強翻，既謂之強，曷若已之？
經咒相聯，正顯密圓通義。
詳陳彼國依正莊嚴，信行愿門，如經所明，是之謂顯；遵佛秘勅，但持此咒，即得往生，是之謂密。顯者，顯此密也；密者，密此顯也。兼持則雙美畢具，單舉亦交攝不遺，故曰圓通。
雖云交攝，而專持名號，猶勝持咒，亦勝余咒，亦勝一切諸余功德。
偏贊持名也。一、勝本咒者，以咒云，誦三十萬徧則見阿彌陀佛；而持名，則一日一心，即佛現前故。又咒云，晝夜六時各誦三七徧，能滅五逆等罪；而持名，則至心念佛一聲，即滅八十億劫生死重罪故。二、勝余咒者，專持名號，即大神咒、大明咒、無上咒、無等等咒，以十念便得往生，一生便得不退，威靈不測，斯名大神，余可例知故。
問：準提功德至廣至大，如何但持佛名而能勝彼？
答：準提因地菩薩，彌陀果位如來，持準提既有神功，念彌陀寧無妙應？是故經云：持六十二億河沙菩薩名號，不如一稱觀世音菩薩，其福正等。又云：持無量無數觀世音菩薩名號，不如一稱地藏菩薩，其福正等，況如來乎？
三、亦勝諸余功德者，六度萬行，法門無量，而專持名號，則種種功德攝無不盡，以不出一心故。如前文中廣說，愿凈業弟子專其信，不二其心，如經云：設有一法過於涅盤，亦所不顧。禪宗知識有教人但持話頭，一切不作，故知原業余門者，尚當改修念佛，何況原念佛人乃變其所守，而復他尚，心懷二路，志不歸一，云何三昧而得成就？直至無常，空無所獲，罔思己過，反起謗言，嗚呼謬哉！
稱理，則自性空，是拔業障義；自性有，是陀羅尼義；自性不有不空，是生凈土義。
覓心了不可得，一切業障，誰為根本？即心無所不具，一切功德，何弗總持？當總持而不立纖塵，有是即空之有，無根本而出生萬法，空是即有之空，即有則不空，即空則不有，不空不有，惟是一心，不越一心，是名凈土。