王大王請師與玄沙入內論佛心印。大王問二禪師：諸佛并達磨所傳秘密心印，乞師的實為說。且祖佛已來，究竟修何因果，乃得成佛？
師云：須是見性，方得成佛。
王云：何為見性？
師云：見自本性。
王云：有形狀否？
師云：見自本性，無物可見，此是難信之法，百千諸佛同得。
王云：爭得否？
師云：若稱揚此事，盡大地說不能盡。若達磨親傳，只是一言，便轉凡成圣，不是小小之事。悟即剎那閑，不悟塵沙劫。大王！大藏教中，一切經論，千般萬般，只為一心。祖祖相傳一心，但山僧為大王說此事，未可造次，指示真性。大王！緣此事，山僧各各有千百人眾，竝是二三十年密用此事，未有一二人承當得，況此法門是過去諸佛只一人傳一人，況今大王為圣天子，日為萬民判斷山河，有迷心念，爭覯得此事真實法門？愿大王且為佛法主宰，於筆頭下救護生靈，豈不是好事？
大王聞此相勸，倍生歡悅，又問二師：朕今造寺、修福、布施、度僧，諸惡莫作，眾善奉行，如此去，還得成佛否？
師云：不得成佛。但是有作之心，皆是輪回。
大王云：得何果報？
師云：得生天報，得福壽報。
王云：究竟如何？
師云：福盡即墮。
王云：墮於何處？
師云：福壽盡報，佛經具載。
大王少時不言。二師向大王言：即心是佛，見性是佛。
王云：將何為道？作何修行？
師云：經中道：一切業障海，皆從妄想生，若欲懺悔者，端坐念實相。愿大王識取實相，自然成佛。
大王起，禮二師言：相救生死事。
大師曰：且為大王說真如名於後：一名佛性，二名真如，三名玄旨，四名清凈法身界，五名靈臺，六名真魂，七名赤子，八名大圓鏡智，九名空宗，十名第一義，十一名白凈識，此是一心之名目也。三世諸佛、十二部經竝在。大王本性自具足，亦不用求，切須自救，無人相為，山僧救大王不及。山僧愛念眾生，猶如赤子，遇緣即隨方便度眾生。若作佛，應須自度，若悟了一真如性，不在多言。諸佛菩薩若未悟空寂真源，要在假言設化；若了真源，無言契道。道本無言無說，佛言向無功用處證道矣。
又曰：且山僧被大王請住山門，事不獲已，為報王恩，為王說法。山僧說法，如降大雨，一時普潤，隨其福力。若尠福眾生，不信大乘，如降枯木焦種，闡提無信山僧說。愿大王但於自身觀矚本性，若見了，一切自通，諸佛諸祖師玄旨，皆自識得真實，乃至一切假號名字亦自識得。
大王聞二師如此相勸指示，大起信心，便立大誓愿，志信受持，終無退志。大王再命二禪師入內，重排香案，志專佛乘，不敢外泄。
師云：某為傳大王佛法心印，伏愿地神報空中神，空中神報天神，盡十方三世諸佛同為證明，三十三天眾同共證明。
大王又自發愿，愿二師便指示一心得達達磨法門。二師喚云：大王！志心聽取佛法開示，悟入此門，此門無形無相，幻化空身是大王法身，知見了，亦總是大王本源自性天真佛也。徧虛空界，無一切色聲香味觸法處得其自繇，無長短方圓，隨一切物見，名大事因緣出現於世，亦名無心可名，亦名一念歸空界，無形無狀，是無心也。
大王既知了心，心如木如石去，久久忘緣去，莫起善惡量思，一切如常去，如人迷路去，如虛空，亦名無住心，亦名自性涅盤，亦名無言說，亦名無系縛，亦名無形相，亦名一心法門，亦名大涅盤，亦名定念總持，亦名真如性海，亦名無為大道，亦名一真法界，亦名無去無來菩提薩埵，亦名無性涅盤，亦名金剛三昧實諦，亦名自性清凈心，亦名如來藏，亦名實相般若，亦名正因佛性，亦名中道一乘，亦名凈性涅盤，亦名一念真如。
又曰：大王！起初觀心時，無心可觀，向無功用道。初觀心時，隨顛倒想起，從幻化起，如此想從妄想起，如空中風，無依止處。如是法相，不生不滅，我心自空，即悟真實法相也。此法無壞，觀無心法，不住法中，諸佛解脫寂滅相、寂靜相，如是知者，速得成佛，滅無量罪。大王即今既知，即今是佛，此是百千諸佛玅門，百千三昧門，百千智慧門，百千解脫門，一切神通玅用門，盡在方寸，周徧法界，俱在大王心，本來自在，無有三界可出，無有菩提可成，大道虛曠。
大王！今既已知本性，一時放下，竝不得起別生絲發許也。了了之人，見觀想念等絕慮，既已知了，切愿不得知有之人見，久久自有大乘之功果，此名無功之功，功不虛棄。知此法門，亦名無念之念。此是亘古亘今祖師玄旨，今共大王商議，靈山會上列圣眾前秘密玄旨，為大王說，亦已知了。愿大王發大無量弘愿，保持取作佛去，莫受輪回，不可容易。
大王遂禮二師，嘆曰：慚愧！百生千生，慶幸得逢善知識指示。若不因二師直說，萬劫也不會此空空無相之門，此去誓不負二師深恩。
二師向大王言：但念念常空寂，日用有大因果，前楞嚴具說經上玄旨。如今但布施，廣作利益，竝為助道之門，不拘有無之見，一切自在，但日日修無功用道，受持四句偈。
師卻曰：大王！目前見個什麼？還有我、人、眾生、壽者否？大王！經云布施恒河沙劫，不如受持四句偈，亦如虛空供養。大王！切覺妄想，但頓覺正念，堅持不疑，多積無量大佛果之正因，此是玅明真心，大覺圓凈，速向成佛。大王！山僧自從先德山、石頭已來，傳此秘密法門，愿入龍華會上相見。大王！即今法既知了，指示亦無出入，亦無觀相，亦無佛，亦無法，亦無一色長短，一切在我。道有亦得，道無亦得，有是玅有，無是玅無。終日說，終日不說，雙遮雙照，即立破，即非立破，中立此法皆通。若會此意，皆可皆不可，說不可說，知見空無形相，自知無形，法性能生一切空，一中一切中。
大王聞了，拜謝，舍黃金二十錠上二師，各不受納，歸王宮矣。大王又問玄沙和尚：此一真心，本無生滅，一切俱無去無來。今此一身，從何而有？
師曰：從父母妄緣而生，便即傳命。此一念本來識性，亘今亘古，本源真性，自徧周法界，為妄想故，有一點識性為念，受千般苦，身有輪回也。古人云：佛者，覺也。大王既知覺了，不落惡趣，但請大王頻省妄念，歸真合道。諸圣了本源，所以諸佛藏教，多般施設，竝愿一切眾生成佛去。所以法華經云：但以假名字，引導諸眾生。竝要伊信了一乘法，無二亦無三。若諸圣指示還源空寂之法，會本法身佛，方免輪回六道四生，受種種身。直為大王說了，愿大王信重此法，決定無疑。大王作禮，信受奉行。
此錄是內尚書三人同為王隔帳後，隨言錄之。
師示眾云：堂堂密密地。
有僧云：是什麼堂堂密密地？
師便從臥床起，云：道什麼？僧退身立。
師一日云：得漝麼尊貴，得漝麼緜僧云：某甲自到山，經數載，不聞和尚漝麼示徒。
師云：我已前雖然無，如今有，莫有妨礙也無？
進云：不敢，如此和尚不得已而已，致使和尚如此。
問：平田淺艸，麈鹿成群，如何射得麈中主？
師喚全坦，坦應諾。師云：吃茶去。
巖頭問僧：什麼處來？
僧云：西京來。
巖云：黃巢過，還收得劍麼？
僧云：收得。
巖引頭近前云：！
僧云：師頭落也。巖呵呵大笑。
其僧後到雪峰，師問：什麼處來？
僧云：巖頭來。
師云：佗有何言句？僧舉前話，師打二十棒趁出。
一日，普請次，舉：溈山云：見色便見心。還有過也無？
有僧云：古人為什麼人？
師云：雖然如此，我要共汝商量。
僧云：若漝麼商量，不如某甲钁地。
玄沙問：師有拄杖，乞一條。
師云：我有三條，汝將一條去。
沙云：人人只是一個，和尚為什麼用三個？
師云：三個總用。
沙云：是即是，某甲不如此。
師云：汝作麼生？
沙云：是三是一。
玄沙一日辭師下山去，啟和尚云：人人自繇自在，某甲如今下山去。
師云：是誰與麼道？
沙云：是和尚與麼道。
師云：汝作麼生？
沙云：不自繇自在。
師云：知。
師一日云：此事如似一片田地相似，一任眾人耕種，無有不承此恩力者。
玄沙云：且作麼生是一片田地？
師云：看。
沙云：是即是，某甲不與麼。
師云：是汝作麼生？
沙云：只是人人底。
師見玄沙，乃舉：神楚闍黎問我：亡僧遷化向什麼處去？我向伊道：如冰歸水。
沙云：是即是，某甲不與麼道。
師云：汝作麼生？
沙云：如水歸水。
玄沙問師云：某甲如今大用去，和尚作麼生？師遂將三個木球一時拋，沙作斫牌勢只對。
師云：汝親在靈山，方得如此。
沙云：也即是自家事。
師一日見道溥袒一膊於眾堂中釘簾，師云：汝向後住持有千僧，其中無一人衲子。溥悔過，辭歸故鄉，住六通院。後錢王命居龍興寺，有眾千余，唯三學講誦之徒，果如師讖。
可觀禪師初參師，師曰：近前。觀方近前作禮，師舉足踏之，觀忽然冥契。
後詣南岳法輪峰。上堂，謂眾云：我在雪峰被佗一蹋，直至如今眼不開，不知是何境界。
太原孚游浙中，登徑山。一日，於大佛殿前，有僧問：上座曾到五臺否？
孚云：曾到。
僧云：還見文殊麼？
孚云：見。
僧云：什麼處見？
孚云：徑山佛殿前見。
其僧後適閩川，舉似師，師云：何不教伊入嶺來？
孚聞，乃趨裝而來，至廨院憩息，因分柑子與僧，長慶棱和尚問：什麼處將來？
孚云：嶺外將來。
棱云：遠涉不易擔負得來。
孚云：柑子！柑子！
孚次日上山，師聞，乃集眾，孚到法堂上顧視，師便下看知事。明日，卻上禮拜，云：某甲昨日觸悞和尚。
師云：知是般事便休。
師一日見孚上座，乃指日示之，孚搖手而出，師云：汝不肯我？
孚云：和尚搖頭，某甲擺尾，什麼處不肯和尚？
師云：到處也須諱卻。
一日，眾僧晚參，師在中庭臥，孚云：五州管內，只有者和尚較些子。師便起公邊坐餓死人，臨河渴死漢。
玄沙云：飯*籬坐餓死漢，水沒頭浸渴死漢。
云門云：通身是飯，通身是水。
問：如何是佛？
師曰：寐語作什麼！
師行腳時，參烏石觀和尚，才敲門，石問：誰？
師曰：鳳凰兒。
石曰：來作麼？
師曰：來啗老觀。
石便開門，搊住曰：道！道！師擬議，石拓開，閉卻門。
師住後，示眾曰：我當時若入得老觀門，儞這一隊噇酒糟漢向甚麼處摸索？
上堂：盡大地是個解脫門，把手拽伊不肯入。
時一僧出曰：和尚怪某甲不得。
又一僧曰：用入作甚麼？師便打。
師因閩王封柑橘各十顆，遣使送至，柬問：既是一般顏色，為甚名字不同？師遂依舊封回。王復馳問玄沙，沙將一張紙盍卻。
上堂，眾集定，師輥出木球，玄沙遂捉來安舊處。
又一日，師因玄沙來，三個一時輥出，沙便作偃倒勢，師曰：尋常用幾個？
曰：三即一，一即三。
師因僧問：緊要處乞師指示。
師曰：是甚麼？僧於言下大悟。
師送南際長老出，乃作女人拜，際歛手應諾諾，師以手斫額便歸。
師將示寂，自制塔銘并敘曰：夫從緣有者，始終而成壞；非從緣得者，歷劫而常堅。堅之則在，壞之則捐。雖然離散未至，何妨預置者哉？所以疊石結室，剪木成函，搬土積塊為龕，諸事已備，頭南腳北，橫山而臥。惟愿至時，同道者莫違我意，知心者不易我志，深囑再囑，幸勉勵焉。縱然它日邪造顯揚，豈如當今正眼密弘。善思之！審思之！
銘曰：
雪竇注云：國無二君。又云：知麼？
同心著一儀。
風行草偃。又云：直與。
四顧匪絕。又云：看。
卵塔號難提。
獨露相倚。又云：險。
一西一東。又云：大難。
汝等切須知。
自南自北。又云：會也。
聞莫舉頭。又云：呵呵！
汝和木馬嘶。
見應合眼。又云：撫掌。
豈可徒然？又云：叶。
冰片滿長街。
事非草草。又云：苦。
去去誰同？又云：好住。
密室爛如泥。
須到如此。又云：努力。
梁開平戊辰三月示疾，閩帥命醫，師曰：吾非疾也。竟不服藥，遺偈付法。五月二日，朝游藍田，暮歸澡身，中夜入滅，壽八十七，臘五十九，建塔於本院方丈。
師偈語：
光陰倏忽暫須臾，浮世那能得久居？
出嶺年登三十二，入閩蚤是四旬余。
佗非不用頻頻檢，已過還須旋旋除。
為報朝廷朱紫道，閻羅不怕佩金魚。
青山無適莫，四畔無來路，安居不到處，出身終有余。
佗事佗人斷，己事己自裁，萬法剎那包，何用更往來。
忽告歸鄉去，崎嶇枉涉途，雪嶺三秋外，澄沼一事無。
可憐寒山子，多言復多語，橫路作籬障，何如直下覓光舒。
我暫作魚鼓，懸頭為眾苦，師僧吃茶飯，拈槌打我肚。
身雖披鱗甲，心中一物無，鸕鷀橫谿望，我誓不入湖。
可憐魚鼓子，天生從地養，粥飯不能，空肚作聲響。
時時驚僧睡，懶者煩惱長，住持鬧喧喧，不如打游漾。
早朝放牛承露草，直至日晝干飽好。
牛飽更無思食念，牛兒無事唱牛歌。
莫道肯去易，肯去也大難，虛空滿天下，迷人坐不安。
若切老婆心，勸君莫掠虛，忽遇明眼人，相逢笑殺渠。
枯樹解藏龍，貪睡不聞鍾，一朝侵早起，忽覺是何龍？
低頭不見地，仰面不見天，欲知白牛處，但看髑髏前。
達磨來路遠，汝莫辜負佗，子細審思觀，忽然悟去好。
人人盡有乾坤眼，莫隨妄情顛倒窺。
恒沙國土總吞盡，吞盡不我何旨旨。
枯木藏龍，靁動必驚，驚者是少，不驚者多。
絕頂白似雪，眾水一源深，道場平如掌，我宗超佛心。
長江拋釣子，游魚帶絲絳，恩重鉤頭餌，輕欺上祖歌。
腳踏香積壠，頭枕馬鳴崎，身臥白云，神光萬里秘。
會我最後句，與汝同一枝。
冬瓜長儱侗，葫蘆剔突圝，玲瓏滿天下，覽子黑漫漫。
君不見路邊華表柱，天下忙忙總一般。
琵琶柦棙隨手轉，廣陵玅曲無人彈。
若是有人能彈得，一彈彈盡天下曲。
世中有一事，奉勸學者取，雖無半錢活，能傳歷劫富。
登天不借梯，徧地無行路，包盡乾坤處，禪子火急悟。
寅朝不肯起，貪坐昏黃晡，魚被網劫，脹破獵師肚。
滿天不見路，萬里迷也沒，問汝世間人，何時得成佛？
磨磚不成鏡，虛空終有月，火急自提取，莫受多生屑。
高拋不至天，低擲豈著地？日輪隱山去，回頭更覓鼻。
我今勸汝道，汝休念文字，兼勸采樵人，努力莫相欺。
多生不出家，萬劫受辛苦，今日舍恩愛，誓愿莫回顧。
春霜滿天寒，覽子黑漫漫，白牛常在髑髏前，勸君審細看。
報汝等知乎，真性不在途，色身只要閑，何用苦區區。
須知不從人處得，何勞晝夜苦求人？
己珠迥然越三界，不是圣人非色塵。
天色晴明綠嶂分，萬里虛空絕點云。
可惜時人何不悟？肯者同游此法門。
萬里無寸草，迥迥絕煙霞，歷劫長如是，何須更出家？
昔年曾許郁多羅，直至如今未動梭。
此日且隨云水去，誰能待得鴨成鵝？
善哉道者！頓息大機，堂堂密密，將何顯伊？
千山絕頂，萬重綠衣，風云抱合，我終不知。
以此浮幻，隨處徉癡，嚴霜欲至，放發齊眉。
僧俗不辯，懷量任疑，曉我微功，雨勢云飛。
一十出家未是時，二十出家正是時。
今遇官壇緣未合，躘踵且作老沙彌。
思量未到雪峰時，愛把浮生取次疑。
及至法門非法法，到頭無我亦無師。
師親寫版牌云：
妄身臨鏡照影，影與妄身不殊。若欲去影留身，不知身影常虛。
身影從來不異，不得一有一無。若擬憎凡愛圣，生死海常浮。
欲得不招無間業，莫謗如來正法輪。有物密救人，爭奈人不知。
恩大難酬。
師在枯木庵坐禪，於水磨坊前曬麥，乃親題云：
庵前永日無狼子，磨下終年絕雀兒。
山中至今竝無狼虎，凡于磨坊前曬麥，亦無鳥雀，皆如師記耳。
師題僧堂前梁云：
今朝不保明朝，常作千載遮頭。
夫出家者，先效軌儀，肅嚴其行，行既精矣，乃曰其人方可參選明師，次擇其理，且正道寂寥，盡古今而絕逢，包通十方萬類，而從來莫二。如此之事，假世而言之，若以住持之門，依像法而安處，收物情而共居，欲令百川同歸一源，眾流而臻大海。古云：家無二主，國無二王；二主必諍，二王則競。況僧居無諍，有諍非僧，要令三世住持萬所，心安人和，不失其緒者矣。
一或有投歸僧坊，而求變白披緇者，盡令歸奉一主。一主無二，即免為諍，但依芙蓉先師規制，即知其義也。
一藍田、張際兩莊，但逐年輪差了事僧勾當，始終供應塔院，常住供養當院。僧徒等，切不得別議住持。
一眾中或有老者、病者，不任自取索，即差了事童行終始看侍。如無童行，轉差沙彌，如無沙彌，輪差大僧始終看侍，無至違越。
一或有鄉村檀那，精心禮請唱佛道場，必須眾議，能為法事者差，免俗譏嫌。
一當院出家沙彌、童行、大僧等，無事出院，不辭知事及大眾等，如若卻來，便須出院。若為小小因緣，若無重過，卻來，即罰禮一百拜放住，如若當時不遵指約，亦須出院。
一當院徒眾等，或非知事，輒行杖木，令人不安，晝時出院。
右件條約住持之事，仰綱維主首及僧徒等，共相遵守，不得違越，終而復始。
光化四年閏六月十日，沙門義存告示。
報諸人等，夫泡幻緣生，去來不定。吾僅四十年來，未嘗不苦口相勸。近日佛法淡薄，唯於世諦殷勤。至於信施檀那，師僧和尚，百年終歿，無善報恩，世禮既不相應，亦合有少分省察。吾若四大離散，日先已有木函石龕，竝依舊志安排，不得別造墳塔，不得設靈筵，不得持孝服，或有戴一尺布，下一滴淚，此非沙門，非我眷屬，況更哭蒼天，但為俗態，頗辱宗門，或有不遵，依法擯逐。
當院年長有從智仰，共相遵授，不得妄有乖張，佗後住持竝依芙蓉先師規制，況從前不曾親度尼弟子，吾脫去後，切不得放入院門，免世譏嫌。為恒式者，兼上院以後，切不得別議住持。
開平二年戊辰四月二十八日，沙門義存告示。
先師住持規制，奉宣下降帖命，準元條件施行。不許各度童行，私置田業，擅泥鍋鐺，仍別眾食，寄附常住、莊舍典質營轉等事，準此禁斷者。時乾德三年歲次乙丑五月十二日，天下兵馬大元帥守尚書吳越國王俶建。
老真覺，杰出於五季分裂之時，自德山一棒桶底脫之後，直得鰲店月寒，象峰雪霽。攬醍醐於一杓，彰大用於三球。派析兩宗，道超列祖，譬猶轟百億鰲霆於四天之下，曠數百世，其聲愈宏。至於垂機示訓，大教至言，流出胸襟，蓋天蓋地。廣陵一奏，么弦下媿，不復聲矣。向經毀變，版錄無留，福城覺如居士募緣重刊，以廣其傳。覽者倘能向徽外側耳，便知陽春雪曲，大雅正音，盡在是矣。其或未知，打鼓普請看。
