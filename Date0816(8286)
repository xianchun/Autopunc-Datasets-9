予游方時，所至盡誠咨扣尊宿五宗綱要，其間件目往往亦有所未知者。因慨念既據師位，而綱宗語句尚不知其名，況旨訣乎？將何以啟迪後昆，剔抉疑膜邪？於是有意於綱要幾二十年矣，或見於遺編，或得於斷碣，或聞尊宿稱提，或獲老衲垂頌，凡是五宗綱要者，即筆而藏諸。雖成巨軸，第未暇詳定，晚抵天臺萬年山寺，始償其志。編次類列，分為五宗，名之曰人天眼目。其辭皆一依前輩所作，弗敢增損。然是集也，乃從上諸大老利物施為，既非予胸臆之論，俾行於世，有何誚焉？若其執拂柄，據師位者外，是則無以辯驗邪正也。有識博聞者，必垂印可。
