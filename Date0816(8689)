示眾云：通身做病，摩詰難痊；是草堪醫，文殊善用。爭如參取向上人，得個安樂處？如何是安樂處？
﹝本則﹞舉：溈山問道吾：甚麼處來？
來處要分明。
吾云：看病來。
福田第一即不無。
山云：有幾人病？
更要兩等。
吾云：有病者、不病者。
卻是你有第二月。
山云：不病者莫是智頭陀麼？
陷虎之機。
吾云：病與不病，總不干他事。速道！速道！
卻被葫蘆倒繳藤。
山云：道得也沒交涉。
禍不入慎家之門。
﹝評唱﹞潭州溈山靈佑禪師，二十三歲參百丈大智，充典座二十年，因撥火悟道。後與華林賭凈瓶下語，贏得溈山。連帥李景讓奏號同慶寺，相國裴休嘗咨玄奧。師嘗見野火，問道吾：還見火麼？吾曰：見。山云：從何處起？吾曰：除去行住坐臥，請師別致一問來。山休去。佛監拈云：炎炎野火，人人皆見，獨有道吾見得迥別。萬松道：一等是看病，不似道吾覷透心肝五臟。溈山通方便，相席打令道：道得也與他沒交涉。唯有天童道：沒交涉處正好道。頌云：
﹝頌﹞妙藥何曾過口？
吞不入，吐不出。
神醫莫能捉手。
無處摸。
若存也，渠本非無；
唯言徧天下。
至虛也，渠本非有。
不見一纖毫。
虛若谷神常不死。
不亡而壽。
道先象帝自長生。
舒不到頭。
獨步劫空之後。
卷不到尾。
成平也，天蓋地擎；
把定乾坤。
運轉也，烏飛兔走。
斡旋造化。
﹝評唱﹞師云：紅絲脉斷，藥病俱亡。服藥忘了口來，診脉忘了手來。所謂攢簇不得底病，華陀拱手，扁鵲攢眉。道有，通身無影像；道無，徧界不曾藏。齊朝曇鸞法師得仙經十卷，後逢流支三藏，問曰：佛法中有長生不死法勝得此土仙方否？三藏唾地曰：此土那有長生法？縱得延年，報盡還墜。即懷中探出無量壽觀經授與鸞曰：此大仙方，常得解脫，永出生死。楞嚴：十仙報盡，還來轉入諸趣。老子曰：死而不亡者壽。東坡上佛印詩：長生未暇學，且學長不死。全超威音之前，先天而未成已成；獨步劫空之後，後天而既壞不壞。成平也，天蓋地擎；運轉也，烏飛兔走，此喚作全體作用，攝用歸體。靜為天地本，動合圣賢心。還會這般說話麼？撥開妙凈圓明眼，識取吉祥安樂人。
示眾云：一聞千悟，一解千從。上士一決一切了，中下多聞多不信。克的簡當處，試拈出看。
﹝本則﹞舉：俱胝和尚，凡有所問，只豎一指。
費許多氣力作麼？
﹝評唱﹞師云：婺州金華山俱胝禪師，初庵於天臺。有尼名實際，到來，頂笠執錫遶師三匝，曰：道得即拈下笠子。三問，胝并無對，際便去。胝曰：日勢稍晚，且留一宿。際曰：道得即宿。胝又無對。際去後，胝自嘆曰：我雖處丈夫形，而無丈夫之氣。擬棄庵諸方參學去。其夜，山神告曰：師不須離此山，將有大菩薩來為和尚說法也。果旬日，天龍和尚至，師罄誠迎禮，具陳前事，天龍豎指示之，胝當下大悟。
自此，凡有僧到，唯舉一指，無別提唱。所畜童子於外被人詰曰：和尚說何法要？童子豎起一指。歸，舉似胝，胝以刀斷其指，童子叫呼走出。胝召一聲，童子回首，胝卻豎起一指，童子忽然領悟。胝將順世，謂眾曰：吾得天龍一指頭禪，一生用不盡。言訖示滅。萬松道：好與截卻指頭。長慶代云：美食不中飽人吃。萬松道：不貪香餌味，可謂碧潭龍。玄沙云：我當時若見，與拗折指頭。萬松道：不唯與童子雪冤，抑亦與後人出氣。玄覺云：且道玄沙恁麼道，意作麼生？萬松道：果然疑著。云居錫云：只如玄沙恁麼道，肯伊不肯伊？若肯，何言拗折指頭？若不肯，俱胝過在甚麼處？萬松道：過在肯不肯。
先曹山云：俱胝承當處莽鹵，只認得一機一境，一種是拍手拊掌，是他南園奇怪。萬松道：水中擇乳，須是鵝王。玄覺又云：且道俱胝還悟也未？若悟，為甚麼說承當處莽鹵？若不悟，又道用一指頭禪不盡。且道曹山意旨在甚麼處？萬松道：曲高和寡，期遇知音。後來嘉山來禪師在鎮府西天寧，人問：鐵牛和尚塔何在？山以手指之，忽然省發，乃成頌云：鐵牛鐵牛，更莫別求。有人問我，豎起指頭。萬松道：雖是承當莽鹵，要且不借傍來。
不見明招獨眼龍問國泰深禪師：古人道：俱胝只念三行咒，便得名超一切人。作麼生拈卻三行咒？泰豎起一指。招云：不因今日，爭識得這瓜州客？萬松道：假令患狀殊，先須療其本。參同契：承言須會宗，勿自立規矩。可謂夜深認得來時路，不待天明便出關。佛國頌云：問答機緣豈易酬？無錢難作好風流。心中有事說不得，只向忙中豎指頭。若要作好風流，說心中事，更參天童和尚。頌云：
縮卻驢蹄。
三十年來用不殘。
至今蹺手亂下。
這使不著。
了無俗物眼前看。
猶嫌少在。
畐塞乾坤。
施設彌寬。
不消一捏。
不留涓滴。
鱗龍無限落誰手？
天童猶在。
珍重任公把釣竿。
不妨驚人手段。
師復豎起一指云：看。
慚惶殺人。
﹝評唱﹞師云：萬古常空，一朝風月，豈止三十年用不殘？莊子大宗師篇：孔子曰：彼，游方之外者也；而丘，游方之內者也。若無方外之術，爭得世出世間全在一指頭上見徹根源？古詩道：眼前無俗物，多病也身輕。天童近取諸身，唯用一指，簡易之道，要而不繁。維摩毛吞大海，名小不思議經。華嚴塵含法界，名大不思議經。楞嚴：於一毛端，遍能含受十方國土。又云：於一毛端現寶王剎，坐微塵轉大法輪。莊子：任公子為大鉤巨緇，五十犗以為餌，蹲乎會稽，投竿東海，旦旦而釣，期年不得魚。已而大魚食之，牽巨鉤錎，沒而下，驚
頭。一文買一個，得者飽齁齁。這便見天童與云門出一只手，提折腳鐺子也。周易系辭：君子之道，或出或處，或默或語。二人同心，其利斷金。同心之言，其臭如蘭。注云：金，堅剛之物，而能斷之，言利之甚也。毛詩邶柏舟云：我心匪石，不可轉也；我心匪席，不可卷也。注：石雖堅，尚可轉；席雖平，尚可卷。言己心志堅平，過于石席。且道忠國師、佛監、云門、天童恁麼氣急作甚？赤心片片知人少，覿面堆堆睹者稀。
示眾云：一言可以興邦，一言可以喪邦。此藥亦能殺人，此藥亦能活人。仁者見之謂之仁，智者見之謂之智。且道利害在甚麼處？
﹝本則﹞舉：僧問瑯琊覺和尚：清凈本然，云何忽生山河大地？
迷時三界有。
覺云：清凈本然，云何忽生山河大地？
悟後十方空。
﹝評唱﹞師云：汾陽無德昭禪師，北地苦寒，因罷夜參。梵僧乘云而至，勸不可失時，此眾雖不多，六人大器，道廕人天。陽明日上堂云：胡僧金錫光，為法到汾陽。六人成大器，勸請為敷揚。時大愚芝、慈明圓、瑯琊覺、法華舉、天勝泰、石霜永等，皆在席下。滁州瑯琊山開化廣照禪師，諱慧覺，西洛人。父為衡陽太守，捐館，扶襯歸洛。過澧州，登藥山古剎瞻禮。觀其游處，宛若舊居，緣此出家，得法于汾陽，應緣滁水。與雪竇明覺同時唱道，天下指為二甘露門，逮今淮南遺化如昔。
湖南祗林和尚，才見僧來，便云：魔來！魔來！以木劍揮之，潛入方丈，如是十二年，後置劍無言。有僧問：十二年前為甚麼降魔？林云：賊不打貧兒家。僧云：十二年後為甚麼不降魔？林云：賊不打貧兒家。此名一劍下分身之意。首楞嚴第四：富樓那問：若復世間一切根、塵、陰、處、界等，皆如來藏，清凈本然，云何忽生山河大地？諸有為相次第遷流，終而復始？說者云：若解，則已知覺體本妙，無明本空，山河大地如空花相；若惑，則能所妄分，強覺俄起，三細為世，四輪成界。瑯琊云：我則不然，清凈本然，云何忽生山河大地？此喚騎賊馬趕賊，奪賊槍殺賊。薦福信云：先行不到，末後太過。萬松道：徐六檐板，各見一邊。要除見滲漏，須見天童始得。頌云：
一般面草。
翻手覆手。
由人故造。
叉手云慧覺。
不落瞿曇後。
一語傷人，千刀攪腹。
﹝評唱﹞師云：見有不有，其有自朽；見怪不怪，其怪自壞。摩訶衍論，十四祖龍樹祖師造也，乃云：一切諸法，一切因緣故，應有；一切諸法，一切因緣故，不應有。此翻手覆手也。瑯琊上堂云：見聞覺知，俱為生死之因；見聞覺知，俱為解脫之本。譬如師子返擲，南北東西且無定止。汝等諸人若也不會，且莫辜負釋迦老子。吽！此所以不落瞿曇後也。瞿曇，梵語，具云喬答摩，此云地勝，謂除天外，在地人中最殊勝故。方今後五百歲，去圣時遙，人多懈怠。如何得不落後去？裂破古今。