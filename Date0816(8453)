七、會異者。
問：佛有所說，依四悉檀，今解五義，與彼會不？
答：此義今當說，先對五章，次解四悉檀。世界悉檀對釋名，名該一部，世界亦冠於三。第一義對體最分明；為人對宗，宗論因果，為人生善義同；對治對用，用破疑滯，與治病事齊；分別悉檀對教相，教相如後說。
問：何不次第？
答：悉檀是佛智慧，對利鈍緣則成四種。利人聞世界，解第一義，此對釋名，辨體即足。若鈍人未悟，更須為人生善，對治破惡，乃入第一義，則具用四也。五重玄義意兼利鈍，四悉檀法專為鈍者，對義是同，次第則異。
問：論專釋大品，不涉法華，何得指彼悉檀通此五義？中論通申諸經，何意不用？
答：釋論云：四悉檀攝八萬法藏十二部經。法華何得不預耶？中論通申，理宜須用，若具引論，博而未巧。今取論題，申於五章。中字申體，觀字申宗，論字申用。纓珞云破法方便、立法方便、利益眾生方便。論有研核破執，立三寶四諦，得四沙門果，故知論字申用。中觀理不可思議，申妙；觀境是權實，申法；觀智是因果，申蓮華；觀詮，申經。論之三字合四悉檀，以對五義，通申意顯。若更以論申余經者，取偈初句申三藏，次句申通，次句申別，次句申圓，法華又為第四句所申也。豈止兩論申此五章，五章通申諸經論也。
次解四悉檀為十重：
一、釋名；二、辨相；三、釋成；四、對諦；五、起教觀；
六、說默；七、用不用；八、權實；九、開顯；十、通經。
釋名者。悉檀，天竺語，一云此無翻例，如修多羅多含；一云翻為宗，成墨印實，成就究竟等。莫知孰是。地持菩提分品說：一切行無常、一切行苦、一切法無我、涅盤寂滅，是名四優檀那。此翻為印，亦翻為宗。印是楷定，不可改易。佛菩薩具此法，復以傳教，此就教釋印。如經世智所說有無無二，此法楷定，以此傳授，經過去寂默諸牟尼尊展轉相傳，此就行釋印也。經增上踴出，乃至出第一有最上，眾共歸仰，世間所無，此釋宗義。彼明文了義，釋優檀那，諸師何得用宗、印翻四悉檀？如此既謬，余翻亦叵信。南岳師例大涅盤，梵漢兼稱。悉是此言，檀是梵語，悉之言遍，檀翻為施。佛以四法遍施眾生，故言悉檀也。
二、辨相者。世界如車，輪、輻、軸、輞和合故有車，無別車也。五眾和合故有人，無別人也。若無人者，佛是實語人，云何言我見六道眾生？當知有人人者，世界故有，非第一義。第一義可是實，余不應實。
答：各各實如，如法性等，世界故無，第一義故有。人等，第一義故無，世界故有。有於五陰、十二入、十八界一切名相隔別，名為世界。外人迷此世界，不達法相，或計無因緣有世界，或計邪因緣有世界。大圣隨順眾生所欲樂聞，分別為說正因緣世界法，令得世間正見，是名世界悉檀相。
二、各各為人悉檀者，大圣觀人心而為說法。人心各各不同，於一事中或聽或不聽，如雜業故，雜生世間，得雜觸、雜受。更有破群那經說無人得觸，無人得受。為二人疑後世，不信罪福，墮斷常中，故作此說。此意傍為破執，正是生信，增長善根，施其善法也，故名各各為人悉檀。
三、對治悉檀者，有法對治則有，實性則無。對治者，貪欲多，教觀不凈；瞋恚多，教修慈心；愚癡多，教觀因緣。對治惡病，說此法藥遍施眾生，故名對治悉檀相也。
四、第一義悉檀者，有二種：一、不可說；二、可說。不可說者，即是諸佛、辟支佛、羅漢所得真實法，引偈云：言論盡竟，心行亦訖，不生不滅，法如涅盤。說諸行處名世界，說不行處名第一義。二、約可說者，一切實、一切不實、一切亦實亦不實、一切非實非不實，皆名諸法之實相。佛於如是等處處經中說第一義悉檀相，此亦是一家明四門入實之意故。中論云，為向道人說四句，如快馬見鞭影，即入正路。若聞四句，心生取著，皆是戲論，豈第一義耶？
私十五番釋其相，令易解。隨說事理，聞者適悅是世界，舊善心生是為人，新惡除遣是對治，得悟圣道是第一義。雙說假實是世界，論輪、輻、軸、輞故有車，五陰和合故有人。單說假人即為人，論或說有人，或說無人。單說實法即對治，論對治則有，實性則無。雙非假實即第一義，論言語道斷，心行亦訖云云。因緣和合，有善人、惡人之異是世界，善緣和合有善人是為人，惡緣和合有惡人是對治，雙非善惡是第一義。五陰實法隔歷是世界，從善五陰生善五陰是為人，以善五陰破惡五陰是對治，無漏五陰是第一義。善法惡法異是世界，說今善法生後善法是為人，以今善法破今惡法是對治，非善非惡是第一義。
問曰：人通善惡，何得言生善是為人？
答：善業為人所乘，令生其善，故言為人。
問：為人生善秪應生善，那復斷惡？
答：為人者，生善是舊是正，斷惡是傍是新，治中治惡是舊是正，生善是新是傍云云。
三世隔別是世界，來世是為人，現世是對治，非三世是第一義。四善根內外凡隔別是世界，煖頂是為人，總別念處是對治，世第一法近真是第一義。見道修道異是世界，見道是為人，修道是對治，無學道是第一義。非學非無學是世界，見學是為人，修學是對治，無學是第一義。
世界悉檀中有為人，為人中有對治，對治中有第一義，第一義中無三悉檀云云。一悉檀通有四悉檀，論云：陰、入、界隔別是世界，因緣和合故有人是為人，正世界破邪世界是對治，聞正世界得悟入是第一義。
為人有四者：雜業因緣得雜觸雜受是世界，於一事中，或聽是為人，或不聽是對治，無人得觸，無人得受是第一義。對治中有四者：佛三種法治人心病，藥病異故是世界，治人是為人，對病是對治，實性則無是第一義。第一義中四者：一切實乃至四句是世界，佛、支佛心中所得法豈非理善是為人，一切語論、一切見、一切著皆可破，一切不能通第一義，能通是對治，言語道斷、法如涅盤是第一義。
又通作者，四悉檀不同。通是世界悉檀也；四悉遍化眾生，通是為人；四悉檀皆破邪，通是對治；隨聞一種皆能悟道，通是第一義也。別作者，約苦、集諦，明世界；約道諦能治，明為人；約道諦所治，明對治；約滅諦，明第一義。
問：依論解相已足，何用多釋？
答：論云四悉檀攝八萬四千法藏，私約十五法分別何咎？
三、釋成者。四悉檀是龍樹所說，四隨禪經佛所說。今以經成論，於義彌明。所謂隨樂欲、隨便宜、隨對治、隨第一義。樂欲從因得名，世界從果立稱，釋論云：一切善惡，欲為其本。凈名云：先以欲鉤牽，後令入佛道。佛經舉修因之相，論明得果之相，舉隨樂欲，釋成世界悉檀也。隨便宜者，隨行人所宜之法。各各為人者，是化主鑒機，照其可否。論云：於一事中，或聽或不聽，宜聽不宜不聽，如金師子宜數息，浣衣子宜不凈。經舉行者之堪宜，論明化主之鑒照以釋成也。余兩種經論名義同云云。
四、對諦者。直對一番四諦，如前說。廣對四種四諦者，四種四諦一一以四悉檀對之。復總對者，生滅四諦對世界，無生四諦對為人，無量四諦對對治，無作四諦對第一義。
五、起觀教。幽微之理，非觀不明；契理之觀，非悉檀不起。修從假入空觀時，先觀正因緣法，此法內外親疏隔別，若不殷勤樂欲，則所習不成，必須曉夜精勤，欣悅無斁。此即世界悉檀起初觀也。若欲觀假入空，須識為人便宜。若宜修觀，即用擇、精進、喜三覺分起之；若宜修止，則用除、舍、定三覺分起之。念通兩處是為隨宜，善心則發。若有沈浮之病，須用對治悉檀。若心沈時，念、擇、進、喜治之；若心浮時，念、舍、除、定治之。若善用為人，善根則厚；若善用對治，煩惱則薄。於七覺中隨依一覺，怳然如失，即依此覺分研修，能發真明，見第一義。是為用四悉檀起從假入空觀，成一切智，發慧眼也。若從空入假觀，巧用四悉檀取道種智，法眼亦如是。若修中道第一義觀，巧用四悉檀取一切種智，佛眼亦如是。若一心三觀，巧用亦如是。
起教者，大論云：佛常樂默然，不樂說法。凈名亦論杜口。此經云：不可以言宣。大經云：生生不可說，乃至不生不生不可說。又云：亦可得說十因緣法，為生作因。亦可得說十因緣者，從無明至有，此十成於眾生，具四根性，能感如來說四種法。若十因緣所成眾生有下品樂欲，能生界內事善，拙度破惑，析法入空。具此因緣者，如來則轉生滅四諦法輪，起三藏教也。
若十因緣法所成眾生有中品樂欲，能生界內理善，巧度破惑，體法入空。具此因緣者，如來則轉無生四諦法輪，起通教也。
若十因緣所成眾生有上品樂欲，能生界外事善，歷別破惑，次第入中。具此因緣者，如來則轉無量四諦法輪，起別教也。
若十因緣所成眾生有上上品樂欲，能生界外理善，一破惑一切破惑，圓頓入中。具此因緣者，如來則轉無作四諦法輪，起圓教也。
復次，一一教中各各有十二部經，亦用悉檀起之。若十因緣法所成眾生樂聞正因緣世界事，如來則為直說陰、界、入等假實之法，是名修多羅。或四、五、六、七、八、九言偈，重頌世界、陰、入等事，是名只夜。或直記眾生未來事，乃至記鴿雀成佛等，是名和伽羅那。或孤起偈說世界、陰、入等事，是名伽陀。或無人問，自說世界事，是名優陀那。或約世界不善事而結禁戒，是名尼陀那。或以譬喻說世界事，是名阿波陀那。或說本昔世界事，是名伊帝目多伽。或說本昔受生事，是名闍陀伽。或說世界廣大事，是名毗佛略。或說世界未曾有事，是名阿浮陀達磨。或問難世界事，是名優波提舍。此是世界悉檀，為悅眾生故，起十二部經，或作十二種說，生眾生善；或作十二種說，破眾生惡；或作十二種說，令眾生悟：是名四悉檀起三藏十二部經。
若十因緣法所成眾生樂聞空者，直為說五陰、十二入、十八界無不即空；或四、五、六、七、八、九言偈，重頌陰、界、入即空；或說能達陰、入、界即空者，便與授記；或孤然說陰、界、入即空；或無問自說陰、界、入即空；或說知陰、界、入即空，名為禁戒；或舉如幻如化等喻陰、界、入即空；或說本昔世間國土即空；或說本生陰、界、入即空；或說即空廣大；或說陰、入、界即空希有；或難問陰、界、入即空：是為隨樂欲世界悉檀起通教十二部經。或作十二種說，即空生善；或作十二種說，即空破惡；或作十二種說，即空令悟理：是為四悉檀起通教十二部經也。
若有十因緣法所成眾生樂聞一切世界、一切陰、界、入，及不可說世界，不可說陰、界、入等事者，如來即直說一切正世界及陰、入等，一切翻覆世界及陰、入等，一切仰世界及陰、入等，一切倒住世界及陰、入等，一切穢國、一切凈國，一切凡國、一切圣國。如是等種種世界，不可說世界，種種陰、入、界，不可說陰、入、界云云。或作四言乃至九言偈重頌，或孤起偈，或能知國土、陰、入、界者，即與記成佛，或能知者，即具禁戒，或譬喻說，或說昔國土事，或說昔受生事，或說廣大事，或說希有事，或說論議事。如是等十二種說，悅其樂欲，或生其善，或破其惡，或令悟入，是名四悉檀起別教十二部經。
若十因緣所成眾生樂聞不可說國土、不可說陰、界、入皆是真如實相，即直說一切國土依正即是常寂光，一切陰、入即是菩提，離是無菩提；一色一香無非中道，離是無別中道；眼、耳、鼻、舌皆是寂靜門，離此無別寂靜門。或作偈重頌，或作孤起偈，或作無問自說，或知者與記，或知者具戒，或作譬說，或指昔世界，或指本生，或說廣大，或說希有，或作論議，是為赴樂欲世界悉檀起圓教十二部經。或作十二種說生妙善，或作十二種說頓破惡，或作十二種說頓會理，是為四悉檀起圓教十二部經。
復次，用別、圓兩種四悉檀說十二部經者，是起華嚴教也。但用一番四悉檀說十二部經者，是起三藏教也。若用四番四悉檀說十二部經者，是起方等教也。若用三番四悉檀說十二部經者，是起般若教也。若但用一番四悉檀說十二部經者，是起法華教也。大論云四悉檀攝十二部經，其義如是。
地持云：菩薩入摩得勒伽，造不顛倒論，為令正法得久住禪而作論也。菩薩住是禪，觀眾生於佛去世後，根緣不同，作論通經。天親用兩番四悉檀造地論通華嚴。舍利弗用初番四悉檀造毗曇，五百羅漢造毗婆沙通三藏，見有得道意也。訶黎跋摩亦用初番四悉檀造成實論通三藏，見空得道意也。迦栴延亦用初番四悉檀造昆勒論通三藏，見空有得道意也。
龍樹用四番四悉檀造中論，三番正通大乘，一番傍通三藏。彌勒用二番四悉檀造地持通華嚴。無著亦用二番四悉檀造攝大乘。龍樹用三番四悉檀造大智度通大品。天親用一番四悉檀通法華。世人傳天親、龍樹各作涅盤論。未來此土，準例可知。又五通神仙種種諸論、釋天善論、大梵出欲論，皆用初番悉檀，方便利益意也。
書云文行誠信，定禮刪詩，垂裕後昆，即世界也；官人以德，賞延于世，即為人也；叛而伐之，刑故無小，即對治也；政在清靜，道合天心，人王無上，即是世間第一義悉檀也。
六、起圣說圣默者。思益云：佛告諸比丘：汝等當行二事，若圣說法，若圣默然。圣說如上辨。圣默然者，夫四種四諦并是三乘圣人所證之法，非下凡所知，故不可說。假令說之，如為盲人設燭，何益無目者乎？故不可說，名圣默然。
華嚴中數世界不可說不可說，明理極不可說不可說，約無量、無作兩番四諦。不生生、不生不生法，明不可說不可說，名圣默然，若三藏中憍陳如比丘最初獲得真實之知見，寂然無聲字。身子云吾聞解脫之中無有言說者，是約生滅四諦生生之法，明不可說不可說，名圣默然。凈名杜口，大集無言菩薩，不可智知，不可識識，言語道斷，心行亦訖，不生不滅法如涅盤。此約四番四諦不可說不可說，名圣默然。
若大品句句悉不可得不可得者，不可以身得，不可以心得，不可以口得，此約三番四諦。生、不生、不生生、不生不生法，明不可得不可得故，不可說不可說，名圣默然。此經明止止不須說，我法妙難思，是法不可示，言辭相寂滅。不可以言宣，非思量分別之所能解。此約無作四諦不生不生法，明不可說不可說，故名圣默然。
問：為樂他故，有圣說法；為自樂故，名圣默然。默然則不益他。
答：正為自樂，傍亦益他。若人厭文，不好言語，為悅是人，故圣默然。如律中為福他故受供，圣則默然。如脅比丘對破馬鳴，是故默然；如佛結跏正念，身心不動，令無量人得悟道跡，是故默然：皆是四悉檀起此默然，利益一切，何謂無益？
問：論云四悉檀攝八萬四千法藏，其相云何？
答：賢劫經云：從佛初發心去，乃至分舍利，凡三百五十法門，一一門各有六度，合二千一百度；用是度對破四分煩惱，合成八千四百；約一變為十，合八萬四千也。若作八萬四千法藏名，是世界悉檀攝。若作八萬四千塵勞門名，為人悉檀攝。八萬四千三昧、八萬四千陀羅尼門亦如是。若作八萬四千對治，八萬四千空門對治悉檀攝。若作八萬四千諸波羅蜜、八萬四千度無極，第一義悉檀攝。
又一說，佛地三百五十法門，一一門有十善，合三千五百善；治四分，則一萬四千；又治六根，即八萬四千也。
七、明得用不得用者。夫四悉檀獨有如來究竟具得微妙能用。下地已去，得用不同，凡有四句：不得不用、得而不用、不得而用、亦得亦用。凡夫外道苦集流轉，尚不能知四悉檀名字，誰論其得？既其不得，云何能用也？若三藏教二乘殷勤自行者，知苦、斷集、修道、證滅、入真亦名為得，不度眾生，故不能用；假令用者，差機不當。故凈名訶滿愿云：不知人根，不應說法。無以穢食置於寶器。如富樓那九旬化外道，反被蚩笑；文殊暫往，師徒皆伏。此是不知樂欲，不能用世界悉檀也。如身子教二弟子，善根不發，更生邪疑。此不能用為人悉檀也。如五百羅漢為迦絺那說四諦，都無利益；佛為說不凈觀，即得破惡。此不能用對治悉檀也。如身子不度福增，大醫不治，小醫拱手，五百皆不度，佛度即得羅漢。此不能用第一義悉檀也。支佛亦然，是名得而不用也。
次明三藏教菩薩者，雖知苦集修道，止伏結惑，未有滅證，但得三悉檀。雖未得一，而能用四。所以者何？如病導師，具足船栰，身在此岸，而度人彼岸。常以化人為事，自未得度先度人，是為不得而用。通教二乘，體門雖巧，得而不用，與三藏同也。通教菩薩初心至六地，亦得亦用，用而未巧。七地入假，其用則勝也。若別教十住，但得析法、體法兩種四悉檀，而未能用，十行方能用，十回向進得相似四悉檀，亦能相似用，登地分真得亦分真用。圓教五品弟子未能得用，六根清凈相似得用，初住分真得用也。唯佛究竟得究竟用。
八、明四悉檀權實者。四諦各辨四悉檀者，此通途說耳。釋論云諸經多說三悉檀，不說第一義者，此指三藏。三藏多說因緣生生事相，滅色取空，少說第一義。就三藏菩薩，但約三悉檀明四。若就佛，即具四。雖爾，終是拙度權逗小機也。若通教四諦明四悉檀，體法即真，其門則巧，故釋論云：今欲說第一義悉檀，故說摩訶般若波羅蜜經。就佛、菩薩，皆得有四，而約方便真諦以明悉檀，猶屬權也。若別教四諦明四悉檀，約於中道，此意則深，而猶是歷別，別相未融，教道是權，此則非妙。今圓教四諦明四悉檀，其相圓融，最實之說，故四悉檀是實是妙。
若用此權實約五味教者，乳教則有四權四實，酪教但有四權，生蘇則有十二權四實，熟蘇則有八權四實，涅盤十二權四實，法華四種俱實云云。
問：三藏菩薩雖得四悉檀，望通教，但成三悉檀。今通教望別教云何？
答：有二義：當通是得四，望別但得三。
問：別教望圓亦爾不？
答：不例圓別，證道同故。
并曰三藏通教俱證真諦，亦應俱得四。
答：三藏真諦雖同，菩薩不斷惑故闕一。圓別俱斷惑，是故俱四。
又并三藏通等雖四而三，可是權，別教四而不三，應非是權。
答：三藏通教教證俱是權故，但三無四；別教教道權證道實，從證則四，從教則權。
又并證道有四，教道應三。
答：若取地前為教道，應如所問云云。
九、開權顯實者。一切諸法莫不皆妙，一色一香無非中道，眾生情隔於妙耳。大悲順物，不與世諍，是故明諸權實不同，故無量義云：四十余年，三法、四果、二道不合。今開方便門，示真實相，唯以一大事因緣，但說無上道，開佛知見，悉使得入究竟實相。除滅化城，即是決麤。皆至寶所，即是入妙。
若乳教四妙與今妙不殊，唯決其四權入今之妙，是故文云：菩薩聞是法，疑網皆已除。即此意也。決酪教四權、生蘇十二權、熟蘇八權，皆得入妙，故文云：千二百羅漢，悉亦當作佛。又云：決了聲聞法，是眾經之王。聞已諦思惟，得近無上道。方等般若所論妙者，亦與今妙不殊，開權顯實，其意在此。
問曰：決諸權悉檀同成妙第一義，為當爾不？
答：決權入妙，自在無礙，假令妙第一義不隔於三，三不隔一，一三自在，今且作一種解釋也。若決諸權世界悉檀為妙世界悉檀者，即是對於釋名妙也；亦是九法界十如是性相之名，同成佛法界性相，攝一切名也；亦是會天性，定父子，更與作字，名之為兒，我實汝父，汝實我子也。若決諸權第一義悉檀為妙第一義悉檀者，即對經體妙也；即是開佛知見，示真實相，引至寶所也。若決諸權為人悉檀為妙為人悉檀者，即是對宗妙也，如此經云：各賜諸子等一大車也。若決諸權對治悉檀入妙對治悉檀者，即是對用妙也。文云：以此寶珠，用貿所須。又云：如此良藥，今留在此，可用服之，勿憂不差。經云：正直舍方便，但說無上道。動執生疑，佛當為除斷，令盡無有余。又云：我已得漏盡，聞亦除憂惱也。
若是分別諸權四悉檀同異，決入此經妙悉檀中，不復見同異。昔所未曾說，今皆當得聞，即是妙不同異，即對教相妙也。即如文云：雖示種種道，其實為一乘。雖分別諸同異，為顯不同異，說無分別法也。
十、通經者。
問：今以四悉檀通此經，此經何文明四悉檀耶？
答：文中處處皆有此意，不能具引，今略引跡、本兩文。云：知眾生諸行，深心之所念，過去所習業，欲性精進力，及諸根利鈍，以種種因緣，譬喻亦言辭，隨應方便說。此豈非是四悉檀之語耶？欲者，即是樂欲，世界悉檀也；性者，是智慧性，為人悉檀也；精進力，即是破惡，對治悉檀也；諸根利鈍，即是兩人得悟不同，即是第一義悉檀也。又云：如來明見，無有錯謬。以諸眾生有種種性、種種欲、種種行、種種憶想分別故，欲令生諸善根，以若干因緣、譬喻、言辭種種說法，所作佛事未曾暫廢。種種性者，即是為人；種種欲者，即是世界；種種行者，即是對治；種種憶想分別，即是推理轉邪憶想，得見第一義。兩處明文，四義具足，而皆言為眾生說法，豈非四悉檀設教之明證也？
第二、別解五章。初、釋名為四：一、判通別；二、定前後；三、出舊；四、正解。妙法蓮華名異眾典，別也；俱稱為經，通也。立此二名，凡約三意，謂教、行、理。從緣故教別，從說故教通；從能契故行別，從所契故行通；理從名故別，名從理故通。略說竟。
夫教本應機，機宜不同，故部部別異；金口梵聲，通是佛說，故通別二名也。約行者，泥洹真法寶，眾生以種種門入，如五百比丘各說身因，佛言無非正說；三十二菩薩各入不二法門，文殊稱善。大論明阿那波那皆是摩訶衍，以不可得故，當知從行則別，所契則同。求那跋摩云：諸論各異端，修行理無二云云。約理者，理則不二，名字非一。智度云：般若是一法，佛說種種名。大經云：解脫亦爾，多諸名字，如天帝釋有千種名。名異故別，理一故通。今稱妙法之經，即是教之通別。各賜諸子等一大車，乘是寶乘，直至道場，即行之通別。或言實相，或言佛知見，大乘家業，一地實事。寶所系珠，平等大慧等，即是理之通別。約此三義，故立兩名也。
問：教主不同，設教亦異，云何而言金口梵聲，名為教通？
答：此有兩義：一、當分；二、跨節。當分者，如三藏佛赴種種緣，說種種教，緣異故教別，主一故教通。依此教、行，有能契、所契，種種名理，理無種種。經言：即脫纓珞，著弊垢衣。語言勤作，勿復余去，并加汝價，及涂足油。此則身口行理，齊分而說，不得作余解也。通、別、圓等教行理，當分亦爾，斯義易解，而理難融云云。
二、跨節者。何處別有四教主？各各身、各各口、各各說，秪隱其無量功德莊嚴之身，現為丈六紫金輝，不說甘恬常樂之味，說於咸酢無常辛辣。棄王者服飾，執持糞器，名為方便。若開方便門，示真實相，即向身是圓常之身，向法是圓法，向行、向理皆即真實。如此通是一音之教，而小大差別，能契有長短，所契唯一，極種種名名一究竟，唯一究竟應於眾名。作如此論教、行、理通別者，相則難解，理則易明云云。
二、定妙法前後者。若從義便，應先明法，卻論其妙。下文云：我法妙難思。若從名便，應先妙次法。如欲美彼，稱為好人，篤論無人，何所稱好？必應先人後好。今題從名便，故先妙後法；解釋義便，故先法後妙。雖復前後，亦不相乖云云。
三、出舊解。舊解甚多，略出四家。
道場觀云：應物說三，三非真實，終歸其一，謂之無上，無上故妙也。引經云：是乘微妙，清凈第一，於諸世間，為無有上。又云：寄言譚於象外，而其體絕精麤，所以稱妙。又引經：是法不可示，言辭相寂滅。
會稽基云：妙者，表同之稱也。昔三因異趣，三果殊別，不得稱妙。北地師云：理則非三，三教為麤，非三之旨為妙。此意同而辭弱。光宅云云：妙者，一乘因果法也。待昔因果，各有三麤；今教因果，各有三妙。昔因果麤者，因體狹，因位下，因用短。聲聞修四諦，支佛修十二因緣，菩薩修六度，三因差別，不得相收，因體是狹；昔第九無礙道中行，名菩薩伏道不斷，未出三界，故名因位下；第九無礙止伏四住，不伏無明，故言用短：是為昔因三義故麤也。昔果麤者，體狹、位下、用短。有余無余，眾德不備，故言體狹；位在化城，不出變易，故言位下；第九解脫止除四住，不破無明，又八十年壽，前不過沙，後不倍上數，是故用短：是為昔果三義故麤。
今因體廣、位高、用長者：會三為一，收束萬善，故言體廣；不止界內無礙道中行，出於界外行菩薩道，故言位高；無礙伏惑不止四住，進伏無明，故用長：今因三義妙也。今果三義妙者：體廣、位高、用長。體備萬德，眾善普會，故言體廣；位至寶所，故言位高；斷五住惑，神通延壽，利益眾生，故言用長。今果三義故妙，即是一乘因果之法妙也。
今古諸釋，世以光宅為長。觀南方釋大乘，多承肇、什，肇、什多附通意。光宅釋妙，寧得遠乎？今先難光宅，余者望風云云。
因體廣狹四難者：若謂昔因體狹為麤，指何為昔？若指三藏等可然，若指法華已前皆稱為昔，此不應爾。何者？般若說一切法皆摩訶衍，靡不運載，思益明解諸法相，是菩薩遍行，華嚴入法界不動只洹，凈名一念知一切法，是為坐道場，昔因如此，無所不收，若為是狹？若言今因體廣，那忽言法華明一乘是了，不明佛性是不了？那復言法華明緣因是滿，不明了因是不滿？那復言前過沙，後倍上數，猶是無常因？既以無常因，那得常果？因果俱無常，此無常人那見佛性？非了義故，體不收行一；非滿字故，體不收教一；非常住故，體不收人一；不見佛性故，體不收理一。當知今因狹中之狹，狹則是麤，昔體既廣，昔還是妙。此一難已知麤妙，薳復具作後難耳。
因位高下四難者：般若是無上明咒、無等等明咒，上人應求上法，因教則不下。大論云：菩薩出三界外，受法性身，行菩薩行。因位則不下。凈名嘆：菩薩德近無等等佛自在慧，十方作魔王者，皆是住不可思議解脫。則因人不下。凈名云：雖成佛道，轉法輪，而行菩薩道。又云：諸佛秘藏無不得入。則見理不下。如是因位，四一皆高，云何言麤？若言今因位高者，教那忽是第四時，位那忽住無礙道伏無明，人那忽是生死身非法性身，理那忽無常不見佛性？當知今因皆無四一，其位下而麤；昔因具四一，高而妙。
因用長短四難者：釋論云處處說破無明三昧，是教用長。是事不知，名為無明。佛一切種智，知一切法，明無明無二。若知無明不可得，亦無無明，是為入不二法門，是則行長。又一日行般若，如日照世，勝螢火蟲。若人入薝卜林，不嗅余香，誰復樂二乘功德？座不須禮，華不著身，皆是阿惟越類，則人用長。色無邊故，般若亦無邊；受、想、行、識無邊故，般若亦無邊，是則理長。當知昔教、行、人、理俱長，長故是妙。若謂今因用長，那復言法華是覆相教，教則短，行覆相，行則短，覆相不明佛性，理則短。四一既闕，今短而麤。昔用既長，長則是妙。
果體廣狹四難者：若昔果體是有余無余，不備眾德，為狹為麤者，此豈然乎？般若是佛母，十方佛皆護。凈名云：未曾聞此實相深經。當知昔果體備眾德也。若謂今果體廣，應備滿了，何故復言亦滿不滿，亦了不了？何故復言佛果無常，亦無我、樂、凈等？眾德缺然，廣義安在？若體廣者，法身應遍一切處，何故復言壽止八十或七百阿僧只，灰斷入滅，去此不至彼耶？若言體廣，應備五眼見佛性，當知今果闕於四一，狹而是麤，將今望昔，昔還是妙。
果位高下四難者：今果位若高，設教何得在第五教下？行那不出無常，人那不出變易，理那不窮秘藏？當知今果之位闕四一，皆下皆麤；昔果位具四一，皆高皆妙。
果用長短四難者：若今果用長，教何不明常住，行何不頓破無明，人何不即是毗盧遮那，理何不即是秘藏？當知今果無有妙法，豈非麤耶云云？而復言神通延壽，是何神通？若作意神通，同彼外道；若無漏神通，同彼小乘；若實相神通，則非延非不延，能延能不延。能延，何止延壽而不延眼令見佛性？何不延舌說於常住？眼不見性，則知非實相神通。非麤何謂？前一難已知麤，後難重來耳。彼作因果六種以判麤妙，又以四一專判妙，今難其麤，皆備四一，則昔麤非麤；難其妙，全無四一，則今妙非妙。於其一句，設四句難，四六二十四耳。用彼矛盾自相擊故，不盈不縮，應爾許耳。