君諱仁泰，字國寧。祖翽，父清。清之次子也。君不仕，性玩琴書，情兼義友。以元和二年二月疾終，春秋五十有四，窆於硤石市東一里新塋，禮也。娶彭城劉氏，生子四。銘曰：
元宮冥冥兮曉不開，魂魄蕭蕭兮啼方哀。愁雲靄靄兮雨添淚，松柏颼颼兮風鳴籟。
府君諱進字進，族茂雁門，派別條分，今籍於京兆府，鄠縣八步鄉解村人也。祖諱齊，父樂道，不仕，府君即樂道之第二子也。修短不意，去元和四年三月四日疾，終於河南府河陽縣太平鄉樹樓村之私第，春秋六十有五，即以元和五年十一月十一日，權厝於私第北二里之原。禮也。孀妻李氏，偕老願違，哀號痛切。嗣子忠信、次子少遷、次子少恭、次子少璘、次子少儀、次阿小、長新婦曹氏等，號天叩地，柴毀過禮，殆不勝喪。窀穸雲具，禮物咸備。恐墳隴有變，故刻頌立名，以作永年之記。
茫茫蒿里，寂寂松扉。痛君子之長逝，歿寒泉而不歸。
廿三娘馬氏，名姹，扶風人也。故侍中太原尹，子曾主父；故太子諭德兼兵部郎中，子之王父；故鄂州州從事，子之先父也。子生於珥貂之家，育在紈綺之室。笄年廿歲，灼如英。期偶適耀我後嗣何華而不實，祉福不臨？以元和八年七月三日，洪水忽來，浸溢夏汭，合郭為患。顧比遂假官航以虞。
昔因周文王之後，分郡於南陽。祖諱憲，格高調逸，學富才雄，退臥雲林，高道不事。父諱麟，文詞間世，儒素成家，器宇深沉，風神朗悟。一心孤高，寒峰映月，為量不測，發言有徵。心常懷分，義尤濟貧，遠邇之人，鹹懷其德。何修短之有命，以元和十一年五月十八日，啟手足而告終，春秋卌有六。夫人房氏，雍容令儀，肅穆懿範，畢舅姑之大禮，享年卌有二。同年八月十六日，續夫而歿。兄昌，忝同支氣，痛苦蓮心。嗣子元啟，攀號擗踴，仰告皇天，罄家有無，備終大禮，以元和十一年十二月廿九日，合祔大塋而安墳壟。山谷變改，托於銘記其德。詞曰：
窮燈暗暗，泉室冥冥。孤墳對月，荒野熒熒。千秋萬歲，永隔恩情。
府君諱倫，字環周，長樂人也。曾祖思，祖炎、父璋，俱養性邱園，高尚不仕。府君即璋第二子，幼而簡約，長而宏雅，恬然自處，不趨世利。禮則凝重，器宇沈深，雖榮之與辱，不能動其色，忘言得意，忻忻如也。輕財重義，博識多能，理性內融，徽猷外發。男公造立身恭謹，色養兢兢。二女令淑有聞，各娉他室。
嗚呼斯人！不保遐壽，少乖攝衛，伏枕彌旬，藥術無徵，奄隨風燭，以太和十年八月一日，終於私第，享年七十。府君殄隔壁，陰雲暗慘，鳥雀悲鳴。至理元微，天何可問？男女迷謬，叩地號天，閭巷傷聞，為之慜然！夫人陳氏，蓬首灰心，沈哀骨立，徒想瓊田之草，無復返魂之香，以其年十月十五日，葬於江夏長樂鄉射亭裏之原。禮也。北背黃鶴之嶺，南瞻八缺之峰，恐年代侵疏，川原變易，克石記事，永將不易。辭曰：
日月至明，尚有盈缺。邱山至壯，尚有崩裂。感彼馮君，隨波生滅。時惟孟冬，析析悲風。凝陰蔽野，苦霧霾空。敬勒斯誌，千載無窮。
大唐故駙馬都尉天水姜慶初女，適故殿中侍御史劉元質，享年七十三。於開成三年十月一日，終於鄂州私第。以其年十二月二十一日，權厝黃鶴山南原。禮也。懼陵谷之多變，故為斯銘，用紀悠久之祀。
君諱文遂，字道從。祖諱岩先，父諱通。君即通之長子也。幼讀儒書，長而習禮，弱冠之歲，鹹譽所知。內孝親姻，外穆僚友，不能苦濫於琴酒，乃綰職於監司。三五年間，榮譽可獎。何期未申公表，奄卒壯年。嗚呼！霜劍摧鋒，鳴琴絕軫，春秋卅有五，大中二年三月十五日，終於天長之私館也。以其年十月二十九日，祔於先祖妣王夫人列域，以為窀穸。禮也。娶宏農楊氏，恭孝內諧，舉案從禮。一子三歲，名曰小君。令弟二人，曰文遇、文造，悼鴒原而遽絕，誰濟急難，桐荊榦摧，雁行何續？敢忘兄友，銘誌弟恭。固請長詞，用彰後紀者焉。銘曰：
嗚呼周君，世命奚促。三十五歲，禍來衝福。手劍摧鋒，身紳棄王。欲濟舟傾，風前失燭。一旦歸冥，百齡何續？千歲之中，再生王國。
夫人，吳大皇帝十九代孫德之女也，令淑有聞，名傳四德，笄年歸於陸氏。君名瑛，有子三，二男一女。長男宏詵，次曰宏諮，並未有所娶。女則初笄之歲，未有所歸。夫人以大中四年遇疾，百藥無徵，千靈靡究，即是歲仲夏月三日而終，春秋五十有七。男女號踴，泣血摧咽，親戚悲噫。日月逾邁，龜筮葉從，於其年季秋月末旬八日，而安厝富陽縣西廿裏上黃山墓。然而禮墓則南登極峭，北達長衢，東西即富春孫氏之山矣！慮年月將浸，故列磚記其誌銘曰：
穆穆夫人，名傳四德。染疾不愈，歿歸泉路。蒼茫山谷，冥冥九泉。恐年月浸，誌銘列磚。
夫人太原盛族，遠祖因官遷居於大名，今為魏郡人也。三代祖並轅門上將，名冠古今，勳業俱高，不可具載。父君佐使宅親事兵馬使押衙，以虧裘飾身，文武不墜，守忠事上，信義居懷，可謂丈夫矣！夫人即押衙之長女也。以初笄而歸於劉公，在家而令淑有聞，出嫁而四德克備。籲！上天難問，短不容，不幸以大中六年五月十二日，終於府元城縣慕化坊之私宅也，享年廿五矣。嗚呼！父母腸斷，良人痛心，生死路殊，龜筮葉吉，以其年閏七月九日，遷柩於府西南五里貴鄉縣王趙村祔先塋。禮也。慮邱壟之更變，故刊貞石為銘。其詞曰：
婉娩柔儀，言容和茂。婦德可觀，進退可度。上天不均，掩同薤露。大魏西南，良玉瘞土。萬古千秋，永扃幽戶。
有唐大中六年龍集壬申十二月十三日，豫章郡萬夫人終於揚州江都來鳳之裏，年卅九。爰自笄年歸於閻氏之室，育三男一女：長子公慶，次曰公閔，幼曰公間。卜其宅兆，即以當月廿四日，窆於揚子縣界江濱鄉白社村。其地東西十丈，南北十五丈。刻字於墓，庶乎後迷，萬古千秋，永為後記。
公諱叔卿，其先衛人也。夫人清河傅氏，其先清河人也。公幼而有禮，長而謙和，修身慎行，與物無爭。何圖天授之仁，而不與之壽，何不幸與？以寶曆二年三月十四日，因寢疾終於家，享年卌有五。其年遂遷窆於淄川縣萬年之西北三里孝水之西原，從吉兆也。夫人令淑容範，宋子河鯉，六禮貞吉，享年六十有八。以大中元年六月一日遘疾彌留，遂終焉，權殯於堂，以大中十年十一月二十五日，遂遷祔於塋兆，有子一人，早亡。有女三人，長適屈氏，次適張氏，而承其家焉，幼適王氏。皆撫擗號訴，哀毀過情，遂召良工，刻石染翰。乃為銘曰：
寬宏德禮，謙和淑人。改過不吝，慎行修身。夫人賢懷，孝敬邕睦。和柔四鄰，欽承九族。
盛德風猷，名芳不朽。貞石誌之，天長地久。
公諱謙，字自修。其先吳郡人，季曆丞相肅公之後也。漢魏以降，蔚為茂族，史譜詳載，此得略而述焉。大王父諱希揚，登州軍民事衙推官。王父諱彭，堯州司戶參軍。先府君諱行大，宣州寧國縣丞。先太夫人吳郡陸氏，公即先府君塚子也。
公體質魁梧，風神朗秀，溫其珪璧，凜若鬆筠。粵在紈綺。性質端敏，卷書進退，逾於老成。早歲舉明經、三禮二科，洞達微言，貫穿精義，獨行不合，時流所排。晚節以談笑曳裾，曆諸侯上客。魏帥何公一見若平生，交表公高才，請宰劇郡，由是褐衣拜貝州宗城縣令。
夫人即故玉冊官內供奉賜緋魚袋強瓊之妻。公先歿已十五年，葬在醴泉本鄉也。夫人年七十七，有子四人。女二人。乾符元年十二月廿二日，忽染膏荒之疾，終群賢裏第。三子一女，先令幼男女共二塋，葬禮以三年二月廿四日卜於祁村界側。
公諱君信，字匡時。其先本周成伯之後。父惠通，皇平盧軍先鋒副馬軍兵馬使、檢校太子賓客、兼御史大夫。祖瑰，皇不仕。公立性端良，剛柔得中，內藏元奧，外示謙和。早為軍府爪牙之職，後以年德將邁，退居里中。有識是者，知公懷大信大義，為至英至仁，皆暗慕相知，公亦默而見諾。故德門多長者之車，親皆禮樂之士。何乃日月有數，疾瘵屢鍾。以乾符五年八月八日，終於私第，享年六十有七。
公娶武陵嚴氏，生一男行實，婚武陵段氏。一女適隴西牛從實，實為節度要籍支計斛鬥司。公以孫建立為之後，婚清河張氏。建弟小福、公喜、絳等，年悉幼稚，心力未任。侄行賓為右廂都虞候判官。皆行賓及子婿行實感激嚴訓，竭力祗承，佐夫人同辦遷厝。以當年十一月廿九日，葬於青州益都縣望沂鄉之原也。幡前去，孤雲為之淒慘；需車後來，流水豈任嗚咽。慮江河他去，岩穀遷移，聊錄行藏，以銘貞石。銘曰：
天際高標，藏諸道德。素月懸徽，白雲為則。卓雅有稱，規章無忒。惟信惟義，心期本誌；自悅自娛，誰達茲事？青松白楊兮，乃荊棘之固。殊千秋萬歲兮，因積善之能置。