復次，善男子！云何菩薩摩訶薩修大涅盤微妙經典具足成就第七功德？善男子！菩薩摩訶薩修大涅盤微妙經典，作是思惟：何法能為大般涅盤而作近因？菩薩即知有四種法為大涅盤而作近因。若言勤修一切苦行是大涅盤近因緣者，是義不然。所以者何？若離四法得涅盤者，無有是處。何等為四？一者、親近善友；二者、專心聽法；三者、系念思惟；四者、如法修行。
善男子！譬如有人身遇眾病，若熱、若冷、虛勞下瘧、眾邪鬼毒，到良醫所，良醫即為隨病說藥。是人至心善受醫教，隨教合藥，如法服之，服已病愈，身得安樂。有病之人，譬諸菩薩；大良醫者，譬善知識；良醫所說，譬方等經；善受醫教，譬善思惟方等經義；隨教合藥，譬如法修行三十七助道之法；病除愈者，譬滅煩惱；得安樂者，喻得涅盤常樂我凈。
善男子！譬如有王欲如法治，令民安樂，諮諸智臣：其法云何？諸臣即以先王舊法而為說之。王既聞已，至心信行，如法治國，無諸怨敵，是故令民安樂無患。善男子！王者，譬諸菩薩；諸智臣者，譬善知識；智臣為王所說治法，譬十二部經；王既聞已，至心信行，譬諸菩薩系心思惟十二部經所有深義；如法治國，譬諸菩薩如法修行，所謂六波羅蜜；以能修習六波羅蜜故，無諸怨敵，譬諸菩薩已離諸結煩惱惡賊；得安樂者，譬諸菩薩得大涅盤常樂我凈。
善男子！譬如有人遇惡癩病，有善知識而語之言：汝若能到須彌山邊，病可得差。所以者何？彼有良藥，味如甘露，若能服者，病無不愈。其人至心信是事已，即往彼山采服甘露，其病除愈，身得安樂。惡癩病者，譬諸凡夫；善知識者，譬諸菩薩摩訶薩等；至心信受，譬四無量心；須彌山者，譬八圣道；甘露味者，譬於佛性；癩病除愈，譬滅煩惱；得安樂者，譬得涅盤常樂我凈。善男子！譬如有人畜諸弟子，聰明大智，是人晝夜常教不惓。諸菩薩等亦復如是，一切眾生有信不信，而常教化，無有疲厭。
善男子！善知識者，所謂佛、菩薩、辟支佛、聲聞、人中信方等者。何故名為善知識耶？善知識者，能教眾生遠離十惡，修行十善。以是義故，名善知識。復次，善知識者，如法而說，如說而行。云何名為如法而說，如說而行？自不煞生、教人不煞，乃至自行正見，教人正見。若能如是，則得名為真善知識。自修菩提，亦能教人修行菩提。以是義故，名善知識。自能修行信、戒、布施、多聞、智慧，亦能教人信、戒、布施、多聞、智慧。復以是義，名善知識。善知識者，有善法故。何等善法？所作之事，不求自樂，常為眾生而求安樂；見他有過，不說其短，口常宣說純善之事。以是義故，名善知識。
善男子！如空中月，從初一日至十五日漸漸增長。善知識者亦復如是，令諸學人漸遠惡法，增長善法。善男子！若有親近善知識者，本未有戒、定、慧、解脫、解脫知見，即便有之，未具足者，則得增廣。何以故？以其親近善知識故。因是親近，復得了達十二部經甚深之義。若能聽是十二部經甚深義者，名為聽法。聽法者，則是大乘方等經典；聽方等經，名真聽法；真聽法者，即是聽受大涅盤經。
大涅盤中聞有佛性、如來畢竟不般涅盤，是故名為專心聽法。專心聽法名八圣道，以八圣道能斷貪欲、瞋恚、愚癡，故名聽法。夫聽法者，名十一空，以此諸空於一切法不作相貌。夫聽法者，名初發心，乃至究竟阿耨多羅三藐三菩提心。以因初心得大涅盤，不以聞故，得大涅盤，以修習故，得大涅盤。
善男子！譬如病人，雖聞醫教及藥名字，不能愈病，要以服故，乃得除差。雖聽十二深因緣法，不能斷滅一切煩惱，要以系念善思惟故，能得除斷，是名第三系念思惟。復以何義名系念思惟？所謂三三昧、空三昧、無相三昧、無作三昧。空者，於二十五有不見一實；無作者，於二十五有不作愿求；無相者，無有十相，所謂色相、聲相、香相、味相、觸相、生相、住相、滅相、男相、女相。修習如是三三昧者，是名菩薩系念思惟。
云何名為如法修行？如法修行即是修行檀波羅蜜乃至般若波羅蜜，知陰、入、界真實之相，亦知聲聞、緣覺、諸佛同於一道而般涅盤。法者，即是常樂我凈，不生、不老、不病、不死、不饑、不渴、不苦、不惱、不退、不沒。善男子！解大涅盤甚深義者，則知諸佛終不畢竟入於涅盤。
善男子！第一真實善知識者，所謂菩薩、諸佛世尊。何以故？常以三種善調御故。何等為三？一者、畢竟軟語；二者、畢竟呵責；三者、軟語呵責。以是義故，菩薩、諸佛即是真實善知識也。
復次，善男子！佛及菩薩為大醫故，名善知識。何以故？知病知藥，應病授藥故。譬如良醫，善八種術，先觀病相。相有三種。何等為三？謂風、熱、水。有風病者，授之酥油；熱病之人，授之石蜜；水病之人，授之姜湯。以知病根，授藥得差，故名良醫。佛及菩薩亦復如是，知諸凡夫病有三種：一者、貪欲；二者、瞋恚；三者、愚癡。貪欲病者，教觀骨相；瞋恚病者，觀慈悲相；愚癡病者，觀十二緣相。以是義故，諸佛、菩薩名善知識。善男子！譬如船師善渡人故，名大船師。諸佛、菩薩亦復如是，度諸眾生生死大海。以是義故，名善知識。
復次，善男子！因佛、菩薩令諸眾生具足修得善法根故。善男子！譬如雪山，乃是種種微妙上藥根本之處。佛及菩薩亦復如是，悉是一切善根本處。以是義故，名善知識。善男子！雪山之中有上香藥，名曰娑呵。有人見之，得壽無量，無有病苦；雖有四毒，不能中傷；若有觸者，增長壽命滿百二十；若有念者，得宿命智。何以故？藥勢力故。諸佛、菩薩亦復如是，若有見者，即得斷除一切煩惱；雖有四魔，不能干亂；若有觸者，命不可夭、不生、不死、不退、不沒。所謂觸者，若在佛邊，聽受妙法；若有念者，得阿耨多羅三藐三菩提。以是義故，諸佛、菩薩名善知識。
善男子！如香山中有阿耨達池，由是池故，有四大河，所謂河、辛頭、私陀、博叉。世間眾生常作是言：若有罪者，浴此四河，眾罪得滅。當知此言虛妄不實。除此已往，何等為實？諸佛菩薩是乃為實。所以者何？若人親近，則得滅除一切眾罪。以是義故，名善知識。
復次，善男子！譬如大地所有藥木、一切叢林、百谷、甘蔗、花果之屬，值天炎旱，將欲枯死。難陀龍王及婆難陀憐愍眾生，從大海出，降澍甘雨，一切叢林、百谷、草木滋潤還生。一切眾生亦復如是，所有善根將欲消滅，諸佛、菩薩生大慈悲，從智慧海降甘露雨，令諸眾生具足還得十善之法。以是義故，諸佛、菩薩名善知識。善男子！譬如良醫善八種術，見諸病人，不觀種姓、端正、丑陋、錢財、寶貨，悉為治之，是故世稱為大良醫。諸佛、菩薩亦復如是，見諸眾生有煩惱病，不觀種姓、端正、丑陋、錢財、寶貨，生慈愍心，悉為說法，眾生聞已，煩惱病除。以是義故，諸佛、菩薩名善知識。以是親近善友因緣，則得近於大般涅盤。
云何菩薩聽法因緣而得近於大般涅盤？一切眾生以聽法故，則具信根；得信根故，樂行布施、戒、忍、精進、禪定、智慧，得須陀洹果乃至佛果。是故當知，得諸善法皆是聽法因緣勢力。
善男子！譬如長者唯有一子，遣至他國，市易所須，示其道路通塞之處，而復誡之：若遇婬女，慎莫親愛；若親愛者，喪身殞命及以財寶；弊惡之人亦莫交游。其子敬順父之教勑，身心安隱，多獲寶貨。菩薩摩訶薩為諸眾生敷演法要亦復如是，示諸眾生及四部眾諸道通塞，是諸眾等以聞法故，遠離諸惡，具足善法。以是義故，聽法因緣則得近於大般涅盤。
善男子！譬如明鏡，照人面像無不明了。聽法明鏡亦復如是，有人照之，則見善惡，明了無翳。以是義故，聽法因緣則得近於大般涅盤。善男子！譬如商人欲至寶渚，不知道路，有人示之，其人隨語，即至寶渚，多獲諸珍，不可稱計。一切眾生亦復如是，欲至善處采取道寶，不知其路通塞之相，菩薩示之，眾生隨已，得至善處，獲得無上大涅盤寶。以是義故，聽法因緣則得近於大般涅盤。
善男子，譬如醉象狂逸暴惡，多欲煞害，有調象師以大鐵鉤鉤斲其頂，即時調順，惡心都盡。一切眾生亦復如是，貪欲、瞋恚、愚癡醉故，欲多造惡，諸菩薩等以聞法鉤斲之令住，更不得起造諸惡心。以是義故，聽法因緣則得近於大般涅盤。是故我於處處經中說：我弟子專心聽受十二部經，則離五蓋，修七覺分；以是修習七覺分故，則得近於大般涅盤。
以聽法故，須陀洹人離諸恐怖。所以者何？須達長者身遭重病，心大愁怖，聞舍利弗說須陀洹有四功德、十種慰喻，聞是事已，恐怖即除。以是義故，聽法因緣則得近於大般涅盤。何以故？開法眼故。世有三人：一者、無目；二者、一目；三者、二目。言無目者，常不聞法；一目之人，雖暫聞法，其心不住；二目之人，專心聽受，如聞而行。以聽法故，得知世間如是三人。以是義故，聽法因緣則得近於大般涅盤。
善男子！如我昔於拘尸那城，時舍利弗身遇病苦，我時顧命阿難比丘廣為說法。時舍利弗聞是事已，告四弟子：汝舉我床往至佛所，我欲聽法。時四弟子奉命舁往，既得聞法，聞法力故，所苦除差，身得安隱。以是義故，聽法因緣則得近於大般涅盤。
云何菩薩思惟因緣而得近於大般涅盤？因是思惟，心得解脫。何以故？一切眾生常為五欲之所系縛，以思惟故，悉得解脫。以是義故，思惟因緣則得近於大般涅盤。復次，善男子！一切眾生常為常樂我凈四法之所顛倒，以思惟故，得見諸法無常、無樂、無我、無凈，如是見已，四倒即斷。以是義故，思惟因緣則得近於大般涅盤。
復次，善男子！一切諸法有四種相。何等為四？一者、生相；二者、老相；三者、病相；四者、滅相。以是四相，能令一切凡夫眾生至須陀洹，生大苦惱。若能系念善思惟者，雖遇此四，不生眾苦。以是義故，思惟因緣則得近於大般涅盤。
復次，善男子！一切善法無不因是思惟而得。何以故？有人雖於無量無邊阿僧只劫專心聽法，若不思惟，終不能得阿耨多羅三藐三菩提。以是義故，思惟因緣則得近於大般涅盤。復次，善男子！若有眾生信佛法僧無有變易而生恭敬，當知皆是系念思惟因緣力故，因得斷除一切煩惱。以是義故，思惟因緣則得近於大般涅盤。
云何菩薩如法修行？善男子！斷諸惡法，修習善法，是名菩薩如法修行。復次，云何如法修行？見一切法空無所有，無常、無樂、無我、無凈。以是見故，寧舍身命，不犯禁戒，是名菩薩如法修行。復次，云何如法修行？修有二種：一者、真實；二者、不實。不實者，不知涅盤、佛性、如來、法、僧、實相、虛空等相，是名不實。云何真實？能知涅盤、佛性、如來、法、僧、實相、虛空等相，是名真實。
云何名為知涅盤相？涅盤之相，凡有八事。何等為八？一者、盡；二、善性；三、實；四、真；五、常；六、樂；七、我；八、凈。是名涅盤。復有八事。何等為八？一者、解脫；二者、善性；三者、不實；四者、不真；五者、無常；六者、無樂；七者、無我；八者、無凈。復有六相：一者、解脫；二者、善性；三者、不實；四者、不真；五者、安樂；六者、清凈。若有眾生依世俗道斷煩惱者，如是涅盤則有八事解脫不實。何以故？以不常故。以無常故，則無有實；無有實故，則無有真，雖斷煩惱，以還起故。無常、無我、無樂、無凈，是名涅盤解脫八事。
云何六相？聲聞、緣覺斷煩惱故，名為解脫；而未能得阿耨多羅三藐三菩提故，名為不實；以不實故，名為不真；未來之世當得阿耨多羅三藐三菩提，故名無常；以得無漏八圣道故，名為凈樂。善男子！若如是知，是知涅盤，不名佛性、如來、法、僧、實相、虛空。
云何菩薩知於佛性？佛性有六。何等為六？一、常；二、凈；三、實；四、善；五、當見；六、真。復有七事：一者、可證；余六如上。是名菩薩知於佛性。
云何菩薩知如來相？如來即是覺相、善相，常樂我凈，解脫真實，示道可見。是名菩薩知如來相。
云何菩薩知於法相？法者，若善、不善，若常、不常，若樂、不樂，若我、無我，若凈、不凈，若知、不知，若解、不解，若真、不真，若修、不修，若師、非師，若實、不實。是名菩薩知於法相。
云何菩薩知於僧相？僧者，若常樂我凈，是弟子相，可見之相，善真不實。何以故？一切聲聞得佛道故。何故名真？悟法性故。是名菩薩知於僧相。
云何菩薩知於實相？實相者，若常、無常，若樂、無樂，若我、無我，若凈、無凈，若善、不善，若有、若無，若涅盤、非涅盤，若解脫、非解脫，若知、不知，若斷、不斷，若證、不證，若修、不修，若見、不見，是名實相，非是涅盤、佛性、如來、法、僧、虛空。是名菩薩因修如是大涅盤故，知於涅盤、佛性、如來、法、僧、實相、虛空等法差別之相。
善男子！菩薩摩訶薩修大涅盤微妙經典不見虛空。何以故？佛及菩薩雖有五眼，所不見故，唯有慧眼乃能見之。慧眼所見，無法可見，故名為見。若見無物名虛空者，如是虛空乃名為實。以是實故，則名常無；以常無故，無樂、我、凈。
善男子！空名無法，無法名空。譬如世間，無物名空。虛空之性亦復如是，無所有故，名為虛空。善男子！眾生之性與虛空性俱無實性。何以故？如人說言：除滅有物，然後作空。而是虛空實不可作。何以故？無所有故。以無有故，當知無空是虛空性。若可作者，則名無常；若無常者，不名虛空。善男子！如世間人說言：虛空無色無礙，常不變易。是故世稱虛空之法為第五大。善男子！而是虛空實無有性，以光明故，故名虛空，實無虛空。猶如世諦，實無其性，為眾生故，說有世諦。
善男子！涅盤之體亦復如是，無有住處，直是諸佛斷煩惱處，故名涅盤。涅盤即是常樂我凈，涅盤雖樂，非是受樂，乃是上妙寂滅之樂。諸佛如來有二種樂：一、寂滅樂；二、覺知樂。實相之體有三種樂：一者、受樂；二、寂滅樂；三、覺知樂。佛性一樂，以當見故，得阿耨多羅三藐三菩提時，名菩提樂。
爾時，光明遍照高貴德王菩薩摩訶薩白佛言：世尊！若煩惱斷處是涅盤者，是事不然。何以故？如來往昔初成佛道，至尼連禪河邊。爾時，魔王與其眷屬到於佛所，而作是言：世尊！涅盤時到，何故不入？佛告魔王：我今未有多聞弟子、善持禁戒、聰明利智、能化眾生，是故不入。若言煩惱斷處是涅盤者，諸菩薩等於無量劫已斷煩惱，何故不得稱為涅盤？俱是斷處，何緣獨稱諸佛有之，菩薩無耶？若斷煩惱非涅盤者，何故如來昔告生名婆羅門言：我今此身即是涅盤。
如來又時在毗舍離國，魔復啟請：如來昔以未有弟子多聞、持戒、聰明利智、能化眾生，不入涅盤。今已具足，何故不入？如來爾時即告魔言：汝今莫生悒遲之想，卻後三月，吾當涅盤。世尊！若使滅度非涅盤者，何故如來自期三月當般涅盤？世尊！若斷煩惱是涅盤者，如來往昔初在道場菩提樹下斷煩惱時，便是涅盤，何故復言卻後三月，當般涅盤？世尊！若使爾時是涅盤者，云何方為拘尸那城諸力士等說言：後夜當般涅盤。如來誠實，云何發是虛妄之言？
爾時，世尊告光明遍照高貴德王菩薩摩訶薩言：善男子！若言如來得廣長舌，當知如來於無量劫已離妄語，一切諸佛及諸菩薩凡所發言，誠諦無虛。善男子！如汝所言，波旬往昔啟請於我入涅盤者，善男子！而是魔王真實不知涅盤定相。何以故？波旬意謂不化眾生，默然而住，便是涅盤。善男子！譬如世人見人不言，無所造作，便謂是人如死無異。魔王波旬亦復如是，意謂如來不化眾生，默無所說，便謂如來入般涅盤。
善男子！如來不說佛、法、眾僧無差別相，唯說常住、清凈二法無差別耳。善男子！佛亦不說佛及佛性、涅盤無差別相，唯說常不變無差別耳。善男子！佛亦不說涅盤、實相無差別相，唯說常有實不變易無差別耳。
善男子！爾時，我諸聲聞弟子生於諍訟，如拘睒彌諸惡比丘違反我教，多犯禁戒，受不凈物，貪求利養，向諸白衣而自贊嘆：我得無漏，謂須陀洹果，乃至我得阿羅漢果。毀辱他人，於佛法僧、戒律和上不生恭敬。公於我前言：如是物，佛所聽畜；如是等物，佛不聽畜。我亦語言：如是等物，我實不聽。復反我言：如是等物，實是佛聽。如是惡人不信我言，為是等故，我告波旬：汝莫悒遲，卻後三月，當般涅盤。善男子！因如是等惡比丘故，令諸聲聞受學弟子不見我身，不聞我法，便言如來入於涅盤；唯諸菩薩能見我身，常聞我法，是故不言我入涅盤。聲聞弟子雖復發言如來涅盤，而我實不入於涅盤。
善男子！若我所有聲聞弟子說言如來入涅盤者，當知是人非我弟子，是魔伴黨，邪見惡人，非正見也。若言如來不入涅盤，當知是人真我弟子，非魔伴黨，正見之人，非惡邪也。
善男子！我初不見弟子之中有言如來不化眾生，默然而住，名般涅盤也。善男子！譬如長者多有子息，舍至他方，未得還頃，諸子咸謂父已長逝。而是長者實不終沒，諸子真倒，皆生沒想。聲聞弟子亦復如是，不見我故，便謂如來已於拘尸那城娑羅雙樹間而般涅盤，而我實不般涅盤也。聲聞弟子生涅盤想。善男子！譬如明燈，有人覆之，余不知者謂燈已滅，而是明焰實亦不滅，以不知故，生於滅想。聲聞弟子亦復如是，雖有慧眼，以煩惱覆，令心顛倒，不見真身，而便妄生滅度之想，而我實不畢竟滅度。
善男子！如生盲人不見日月，以不見故，不知晝夜、明闇之相；以不知故，便說無有日月之實。實有日月，盲者不見，以不見故，而生倒想，言無日月。聲聞弟子亦復如是，如彼生盲，不見如來，便謂如來入於涅盤，如來實不入於涅盤。以倒想故，生如是心。善男子！譬如云霧覆蔽日月，癡人便言無有日月。日月實有，直以覆故，眾生不見。聲聞弟子亦復如是，以諸煩惱覆智慧眼，不見如來，便言如來入於滅度。
善男子！直是如來現嬰兒行，非滅度也。善男子！如閻浮提日入之時，眾生不見，以黑山障故；而是日性實無沒入，眾生不見，生沒入想。聲聞弟子亦復如是，為諸煩惱山所障故，不見我身，以不見故，便於如來生滅度想，而我實不畢竟永滅。
是故我於毗舍離國告波旬言：卻後三月，我當涅盤。善男子！如來玄見迦葉菩薩卻後三月善根當熟；亦見香山須跋陀羅竟安居已，當至我所。是故我告魔王波旬：卻後三月，當般涅盤。善男子！有諸力士，其數五百，終竟三月，亦當得發阿耨多羅三藐三菩提心。我為是故，告波旬言：卻後三月，當般涅盤。善男子！如純陀等及五百梨車庵羅果女卻後三月無上道心善根成熟。為是等故，我告波旬：卻後三月，當般涅盤。善男子！須那剎多親近外道尼乾子等，我為說法滿十二年，彼人邪見，不信不受。我知是人邪見根栽，卻後三月定可拔斷。我為是故，告波旬言：卻後三月，當般涅盤。
善男子！何因緣故，我於往昔尼連河邊告魔波旬，我今未有多智弟子，是故不得入涅盤者，我時欲為五比丘等，於波羅奈轉法輪故；次復欲為五比丘等，所謂耶奢、富那、毗摩羅闍、憍梵波提、須婆睺；次復欲為郁伽長者等五十人；次復欲為摩伽陀國頻婆娑羅王等無量人天；次復欲為優樓頻螺迦葉門徒五百比丘；次復欲為那提迦葉、伽耶迦葉兄弟二人及五百弟子；次復欲為舍利弗、大目犍連等二百五十比丘轉妙法輪。是故我告魔王波旬不般涅盤。
善男子！有名涅盤非大涅盤。云何涅盤非大涅盤？不見佛性而斷煩惱，是名涅盤非大涅盤。以不見佛性故，無常、無我，唯有樂、凈。以是義故，雖斷煩惱，不得名為大般涅盤也。若見佛性，能斷煩惱，是則名為大般涅盤。以見佛性故，得名為常樂我凈。以是義故，斷除煩惱亦得稱為大般涅盤。
善男子！涅者，言不；盤者，言滅。不滅之義，名為涅盤。盤又言覆，不覆之義，乃名涅樂；盤言去來，不去不來，乃名涅盤；盤者，言取，不取之義，乃名涅盤；盤言不定，定無不定，乃名涅盤；盤言新故，無新故義，乃名涅盤；盤言障礙，無障礙義，乃名涅盤。
善男子！有優樓迦、迦毗羅弟子等言：盤者，名相，無相之義，乃名涅盤。善男子！盤者，言有，無有之義，乃名涅盤；盤名和合，無和合義，乃名涅盤；盤者，言苦，無苦之義，乃名涅盤。善男子！斷煩惱者，不名涅盤，不生煩惱，乃名涅盤。善男子！諸佛如來煩惱不起，是名涅盤。所有智慧，於法無礙，是為如來。如來非是凡夫、聲聞、緣覺、菩薩，是名佛性。如來身心、智慧遍滿無量無邊阿僧只土，無所障礙，是名虛空。如來常住，無有變易，名曰實相。以是義故，如來實不畢竟涅盤，是名菩薩修大涅盤微妙經典具足成就第七功德。
善男子！云何菩薩摩訶薩修大涅盤微妙經典具足成就第八功德？善男子！菩薩摩訶薩修大涅盤，除斷五事，遠離五事，成就六事，修習五事，守護一事，親近四事，信順一實，心善解脫，慧善解脫。
善男子！云何菩薩斷除五事？所謂五陰：色、受、想、行、識。所言陰者，其義何謂？能令眾生生死相續，不離重擔，分散聚合，三世所攝，求其實義，了不可得。以是諸義，故名為陰。菩薩摩訶薩雖見色陰，不見其相。何以故？於十色中推求其性，悉不可得，為世界故，說言為陰。受有百八，雖見受陰，初無受相，何以故？受雖百八，理無定實，是故菩薩不見受陰。想行識等亦復如是。菩薩摩訶薩深見五陰，是生煩惱之根本也。以是義故，方便令斷。
云何菩薩遠離五事？所謂五見。何等為五？一者、身見；二者、邊見；三者、邪見；四者、戒取；五者、見取。因是五見，生六十二見；因是諸見，生死不絕，是故菩薩防護不近。
云何菩薩成就六事？謂六念處。何等為六？一者、念佛；二者、念法；三者、念僧；四者、念天；五者、念施；六者、念戒。是名菩薩成就六事。
云何菩薩修習五事？所謂五定：一者、知定；二者、寂定；三者、身心受快樂定；四者、無樂定；五者、首楞嚴定。修習如是五種定心，則得近於大般涅盤，是故菩薩勤心修習。
云何菩薩守護一事？謂菩提心。菩薩摩訶薩常勤守護是菩提心，猶如世人守護一子。亦如瞎者，護余一目；如行曠野，守護導者。菩薩守護菩提之心亦復如是，因護如是菩提心故，得阿耨多羅三藐三菩提；因得阿耨多羅三藐三菩提故，常樂我凈具足而有，即是無上大般涅盤。是故菩薩守護一法。
云何菩薩親近四事？謂四無量心。何等為四？一者、大慈；二者、大悲；三者、大喜；四者、大舍。因是四心，能令無量無邊眾生發菩提心，是故菩薩系心親近。云何菩薩信順一實？菩薩了知一切眾生皆歸一道。一道者，謂大乘也。諸佛菩薩為眾生故，分之為三。是故菩薩信順不逆。
云何菩薩心善解脫？貪、恚、癡心永斷滅故，是名菩薩心善解脫。
云何菩薩慧善解脫？菩薩摩訶薩於一切法知無障礙，是名菩薩慧善解脫。因慧解脫，昔所不聞而今得聞，昔所不見而今得見，昔所不到而今得到。
爾時，光明遍照高貴德王菩薩摩訶薩言：世尊！如佛所說心解脫者，是義不然。何以故？心本無系。所以者何？是心本性不為貪欲、瞋恚、愚癡諸結所縛。若本無系，云何而言心善解脫？世尊！若心本性不為貪結之所系者，何等因緣而能得系？如人&#;角，本無乳相，雖加功力，乳無由出&#;於乳者，則不如是，加功雖少，乳則多出。心亦如是，本無貪者，今云何有？若本無貪，後方有者，諸佛菩薩本無貪相，今悉應有。世尊！譬如石女本無子相，雖加功力，無量因緣，子不可得。心亦如是，本無貪相，雖造眾緣，貪無由生。世尊！如鉆濕木，火不可得。心亦如是，雖復鉆求，貪不可得。
云何貪結能系於心？世尊！譬如壓沙，油不可得。心亦如是，雖復壓之，貪不可得。當知貪、心二理各異，設復有之，何能污心？世尊！譬如有人安橛於空，終不得住。安貪於心亦復如是，種種因緣不能令貪系縛於心。世尊！若心無貪名解脫者，諸佛菩薩何故不拔虛空中刺？世尊！過去世心不名解脫，未來世心亦無解脫，現在世心不與道共，何等世心名得解脫？世尊！如過去燈不能滅闇，未來世燈亦不滅闇，現在世燈復不滅闇。何以故？明之與闇，二不并故。心亦如是，云何而言心得解脫？
世尊！貪亦是有。若貪無者，見女相時，不應生貪。若因女相而得生者，當知是貪真實而有，以有貪故，墮三惡道。世尊！譬如有人見畫女像亦復生貪，以生貪故，得種種罪，若本無貪，云何見畫而生於貪？若心無貪，云何如來說言菩薩心得解脫？若心有貪，云何見相然後方生，不見相者則不生耶？我今現見有惡果報，當知有貪，瞋恚、愚癡亦復如是。世尊！譬如眾生有身無我，而諸凡夫橫計我想，雖有我想，不墮三趣。
云何貪者於無女相而起女想，墮三惡道？世尊！譬如鉆木而生於火，然是火性眾緣中無，以何因緣而得生耶？世尊！貪亦如是，色中無貪，香、味、觸、法亦復無貪。云何於色、香、味、觸、法而生貪耶？若眾緣中悉無貪者，云何眾生獨生於貪？諸佛菩薩而不生耶？世尊！心亦不定。若心定者，無有貪欲、瞋恚、愚癡；若不定者，云何而言心得解脫？貪亦不定。若不定者，云何因之生三惡趣？貪者、境界，二俱不定。何以故？俱緣一色，或生於貪，或生於瞋，或生愚癡。是故貪者及與境界，二俱不定。若俱不定，何故如來說言菩薩修大涅盤，心得解脫？
爾時，世尊告光明遍照高貴德王菩薩摩訶薩言：善哉！善哉！善男子！心亦不為貪結所系，亦非不系，非是解脫、非不解脫，非有、非無，非現在、非過去、非未來。何以故？善男子！一切諸法無自性故。善男子！有諸外道作如是言：因緣和合則有果生。若眾緣中本無生性而能生者，虛空不生亦應生果，虛空不生非是因故。以眾緣中本有果性，是故合集而得生果。所以者何？如提婆達欲造墻壁，則取泥土，不取彩色；欲造畫像，則集彩色，不取草木；作衣取縷，不取泥木；作舍取泥，不取縷綖。以人取故，當知是中各能生果；以能生果故，當知因中必先有性。若無性者，一物之中應當出生一切諸物。若是可取、可作、可出，當知是中必先有果；若無果者，人則不取、不作、不出。唯有虛空無取無作，故能出生一切萬物。以有因故，如尼拘陀子住尼拘陀樹，乳有醍醐，縷中有布，泥中有瓶。
善男子！一切凡夫無明所盲，作是定說：色有著義，心有貪性。復言：凡夫心有貪性，亦解脫性，遇貪因緣，心則生貪；若遇解脫，心則解脫。雖作此說，是義不然。有諸凡夫復作是言：一切因中悉無有果。因有二種：一者、微細；二者、麤大。細即是常，麤則無常。從微細因轉成麤因，從此麤因轉復成果。麤無常故，果亦無常。
善男子！有諸凡夫復作是言：心亦無因，貪亦無因，以時節故，則生貪心。如是等輩以不能知心因緣故，輪回六趣，具受生死。善男子！譬如枷犬系之於柱，終日繞柱，不能得離。一切凡夫亦復如是，被無明枷，系生死柱，繞二十五有，不能得離。善男子！譬如有人墮於圊廁，既得出已，而復還入；如人病差，還為病因；如人涉路，值空曠處，既得過已，而復還來；又如凈洗，還涂泥土。一切凡夫亦復如是，已得解脫無所有處，唯未得脫非非想處，而復還來至三惡趣。何以故？一切凡夫唯觀於果，不觀因緣，如犬逐塊，不逐於人。凡夫之人亦復如是，唯觀於果，不觀因緣，以不觀故，從非想退還三惡趣。
善男子！諸佛菩薩終不定說因中有果、因中無果，及有無果、非有非無果。若言因中先定有果及定無果，定有無果、定非有非無果，當知是等皆魔伴黨，系屬於魔，即是愛人。如是愛人不能永斷生死系縛，不知心相及以貪相。善男子！諸佛菩薩顯示中道。何以故？雖說諸法非有非無而不決定。所以者何？因眼、因色、因明、因心、因念，識則得生，是識決定不在眼中、色中、明中、心中、念中，亦非中間，非有非無。從緣生故，名之為有；無自性故，名之為無。是故如來說言：諸法非有非無。
善男子！諸佛菩薩終不定說心有凈性及不凈性，凈不凈，心無住處故。從緣生貪，故說非無；本無貪性，故說非有。善男子！從因緣故，心則生貪；從因緣故，心則解脫。善男子！因緣有二：一者、隨於生死；二者、隨大涅盤。
善男子！有因緣故，心共貪生，共貪俱滅；有共貪生，不共貪滅；有不共貪生，共貪俱滅；有不共貪生，不共貪滅。
云何心共貪生，共貪俱滅？善男子！若有凡夫未斷貪心，修習貪心，如是之人，心共貪生，心共貪滅。一切眾生不斷貪心，心共貪生，心共貪滅。如欲界眾生，一切皆有初地味禪，若修、不修，常得成就，遇因緣故，即便得之。言因緣者，謂火災也。一切凡夫亦復如是，若修、不修、心共貪生，心共貪滅。何以故？不斷貪故。
云何心共貪生，不共貪滅？聲聞弟子有因緣故，生於貪心，畏貪心故，修白骨觀，是名心共貪生，不共貪滅。復有心共貪生，不共貪滅，如聲聞人未證四果，有因緣故，生於貪心，證四果時，貪心得滅，是名心共貪生，不共貪滅。菩薩摩訶薩得不動地時，心共貪生，不共貪滅。云何不共貪生，共貪俱滅？若菩薩摩訶薩斷貪心已，為眾生故，示現有貪。以示現故，能令無量無邊眾生諮受善法，具足成就，是名不共貪生，共貪俱滅。
云何不共貪生，不共貪滅？謂阿羅漢、緣覺、諸佛，除不動地其余菩薩，是名不共貪生，不共貪滅。以是義故，諸佛菩薩不決定說心性本凈、性本不凈。
善男子！是心不與貪結和合，亦復不與瞋、癡和合。善男子！譬如日月，雖為煙、塵、云、霧及阿修羅之所覆蔽，以是因緣，令諸眾生不能得見；雖不可見，日月之性終不與彼五翳和合。心亦如是，以因緣故，生於貪結。眾生雖說心與貪合，而是心性實不與合。若是貪心即是貪性，若是不貪即不貪性，不貪之心不能為貪，貪結之心不能不貪。善男子！以是義故，貪欲之結不能污心。諸佛菩薩永破貪結，是故說言心得解脫。一切眾生從因緣故，生於貪結；從因緣故，心得解脫。
善男子！譬如雪山懸峻之處，人與獼猴俱不能行；或復有處，獼猴能行，人不能行；或復有處，人與獼猴二俱能行。善男子！人與獼猴能行處者，如諸獵師，純以黐膠置之案上，用捕獼猴，獼猴癡故，往手觸之，觸已粘手，欲脫手故，以腳蹹之，腳復隨著，欲脫腳故，以口嚙之，口復粘著。如是五處，悉無得脫，於是獵師以杖貫之，負還歸家。雪山嶮處，譬佛菩薩所得正道；獼猴者，譬諸凡夫；獵師者，喻魔波旬；黐膠者，譬貪欲結；人與獼猴俱不行者，譬諸凡夫、魔王波旬俱不能行；獼猴能行，人不能行者，譬諸外道有智慧者，諸惡魔等雖以五欲，不能系縛；人與獼猴俱能行者，一切凡夫及魔波旬常處生死，不能修行，凡夫之人五欲所縛，令魔波旬自在將去，如彼獵師擒捕獼猴，負之歸家。
善男子！譬如國王安住己界，身心安樂；若至他界，則得眾苦。一切眾生亦復如是，若能自住於己境界，則得安樂；若至他界，則遇惡魔，受諸苦惱。自境界者，謂四念處；他境界者，謂五欲也。云何名為系屬於魔？有諸眾生，無常見常，常見無常；苦見於樂，樂見於苦；不凈見凈，凈見不凈；無我見我，我見無我；非實解脫，妄見解脫；真實解脫，見非解脫；非乘見乘，乘見非乘。如是之人，名系屬魔。系屬魔者，心不清凈。
復次，善男子！若見諸法真實是有總、別定相，當知是人若見色時，便作色相，乃至見識亦作識相，見男男相，見女女相，見日日相，見月月相，見歲歲相，見陰陰相，見入入相，見界界相。如是見者，名系屬魔。系屬魔者，心不清凈。
復次，善男子！若見我是色，色中有我，我中有色，色屬於我，乃至見我是識，識中有我，我中有識，識屬於我。如是見者，系屬於魔，非我弟子。善男子！我聲聞弟子遠離如來十二部經，修習種種外道典籍，不修出家寂滅之業，純營世俗在家之事。何等名為在家之事？受畜一切不凈之物：奴婢、田宅、象馬、車乘、駝驢、雞犬、獼猴、豬羊、種種谷麥；遠離師僧，親附白衣，違反圣教。向諸白衣作如是言：佛聽比丘受畜種種不凈之物。是名修習在家之事。有諸弟子不為涅盤，但為利養，親近、聽受十二部經；招提僧物及僧鬘物，衣著、食噉如自己有；慳惜他家，及以稱譽；親近國王及諸王子；卜筮吉兇，推步盈虛，圍六博，摴蒱投壺；親比丘尼及諸處女、畜二沙彌；常游屠獵、酤酒之家及旃陀羅所住之處；種種販賣，手自作食，受使鄰國，通致信命。如是之人，當知即是魔之眷屬，非我弟子。以是因緣，心共貪生，心共貪滅，乃至癡心共生共滅亦復如是。
善男子！以是因緣，心性不凈，亦非不凈。是故我說心得解脫。若有不受、不畜一切不凈之物，為大涅盤受持、讀誦十二部經，書寫、解說，當知是等真我弟子，不行惡魔波旬境界，即是修習三十七品。以修習故，不共貪生，不共貪滅。是名菩薩修大涅盤微妙經典具足成就第八功德。