毛詩序：桑中，刺奔也，衞之公室淫亂，男女相奔，至于世族在位，相竊妻妾，期於幽遠，政散民流，而不可止。
桑中爰采唐矣，沬之鄉矣，云誰之思，美孟姜矣，期我乎桑中，要我乎上宮，送我乎淇之上矣。爰采麥矣，沬之北矣，云誰之思，美孟弋矣，期我乎桑中，要我乎上宮，送我乎淇之上矣。爰采葑矣，沬之東矣，云誰之思，美孟庸矣，期我乎桑中，要我乎上宮，送我乎淇之上矣。
桑中，三章，章七句。
