爾時，世尊告大迦葉：譬如有王能行布施，彼王國中多出伏藏。所以者何？以彼國王種種周給貧苦眾生，是故伏藏自然發出。如是，迦葉！大方便菩薩廣為眾生說甚深法寶故，得此甚深離非法經，謂空、無相、無作相應經，復得如是如來常住及有如來藏經。迦葉！如郁單越自然之食，眾共取之，無有損減。所以者何？以彼盡壽無我所想及慳貪想。
如是，迦葉！此閻浮提比丘、比丘尼、優婆塞、優婆夷得此深經，書持、讀誦究竟通利，廣為人說，終不疲厭、不疑、不謗，以佛神力，常得自然如意供養，乃至菩提無乏無盡，除定報業。如持戒比丘不緩持戒，終身天神隨侍供養。若彼能於如是深經乃至不起一念謗想，當得如來藏、如來常住、常見諸佛、親近供養。如轉輪圣王，凡所游行，七寶常隨。如是安慰說者所住之處，如是比經常與彼俱。如轉輪圣王所住之處，七寶隨住，不住余處。其非真寶住於余處。如是安慰說者現在所住，如是比經悉從他方來至其所，諸不了義空相應經於余處住。如是安慰說者所住至方，此經常隨。如轉輪圣王所游之處，諸余眾生隨順王者，作如是念：彼王所住，我亦應去。如是安慰說者所住之處，如是比經亦復常隨。如轉輪圣王出於世時，七寶隨出。如是安慰說者出于世間，如是比經亦隨出現。如轉輪圣王所有七寶，若失一寶，彼王尋求，必至寶所。如是安慰說者為聞此經，處處尋求，要至經所。
復次，如轉輪圣王不出世時，諸余小王力轉輪王，和合諸王，各現於世，如是諸方無人演說此深經處。余雜說者，說諸雜經，所謂正、不正雜經，彼諸眾生亦如是隨學。彼隨學時，聞此如來藏、如來常住、究竟深經，心生疑惑，於安慰說者生恚害心，輕賤嗤笑，不生愛念，罵辱不忍，作如是說：此將文筆魔之所說。謂為毀法，悉棄舍去，各還本處，更相破壞、犯戒、邪見，終不能得如是比經。所以者何？安慰說者所住之處，此經隨住故。
爾時，世間多有眾生見聞摩訶衍經而生誹謗。莫生恐畏！所以者何？五濁世時，正法損減，多有眾生謗摩訶衍，如七家村中必出茶，便般涅盤，隨其所欲度眾生處而般涅盤。
爾時，天帝釋子名阿毗曼儒，當乘神通而來至此。彼雖幼少，真心清凈，信樂大乘，唯獨一人，無有儔疋，於天人中持此大乘甚深經典。是故彼為說解脫因，得授佛記。時諸大眾同聲說偈：
奇哉一切，世間樂見！為比丘像，擊大法鼓，護持佛法，令得久住。
般涅盤後，世間虛空，彼滅度後，無與等者。如是比丘，世間難得，
能為世間，說究竟道。
爾時，迦葉、阿難、賢護菩薩等無量大眾聞佛所說，歡喜奉行。