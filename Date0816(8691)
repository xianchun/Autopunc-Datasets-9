殺生之戒，佛家首重之，此非佛家之私言也。蓋緣人物之情，所最愛者，莫如生；所最苦者，莫如死。故惡之最大，罪之最重者，莫如殺。又聞之：天地之大德曰生。則知人之大惡曰殺生矣。上帝好生，則知上帝所惡在殺生矣；元善之長也，則知殺生為惡之長矣；仁人心也，則知殺生非人心矣。殺戒可弗重歟！
且人既以仁為心，則量包虛空，寧有痿痹之處？機貫終始，寧有歇滅之時？所謂天地萬物為一體者，此心也，此仁也。故儒家圣人致中和，必極于天地位，萬物育，至誠盡性，必極于能盡物之性，非迂也誕也，一體之仁本如是也。一體之仁既本如是，而圣人之治天下乃不免于鮮食者，何也？則圣人之不得已也。
吾嘗考之佛經矣，劫初生民，淳樸無偽，故天生地肥及粳米以資其日用，厥後機心漸長，則地肥及粳米俱弗生，而民乃艱食，繇是饑火所逼，殺機妄動，以強凌弱，以智凌愚，取禽獸而食之，亦猶禽獸之相食而已。然初計在塞其饑餒，卒乃貪其腥味，日甚一日，屠戮肆行。圣人起而哀之，乃立禮以為之防，曰仲春不許破巢毀卵矣，魚不盈尺不鬻矣，祭必以禮有常供矣，宴必以禮有常數矣，大夫無故不殺牛羊矣，士無故不殺犬豕矣，此豈圣人之本意哉？不能止其所趨，聊以防其所濫，故曰此圣人之不得已也。
夫物之與我，形軀雖隔，知覺實同，貪生怖死，與人何異？今乃加彼無窮之極苦，資我一刻之微甘，于情安乎？于理當乎？取彼至切之身命，享我閑泛之人情，于情安乎？于理當乎？殺彼命而冀延我之命，殺彼身而冀養我之身，殺彼父母妻子而冀保我之父母妻子，于情安乎？于理當乎？即不待反己而推，試思其生上刀砧，活投湯鑊，恐怖呼號之狀，疾痛怨恨之情，可忍乎？可食乎？如以為可忍可食，則其心已非人心耳。
孟子曰：君子見其生，不忍見其死，聞其聲，不忍食其肉。豈姑息之私情哉？至于挽近之世，尤有不忍言者，世風薄惡，競尚浮靡，窮極口腹之欲，羅盡水陸之珍，一飧之饌，至殺生靈數百命。其尤可痛者，居父母之喪，飲酒食肉，宛同吉宴，所殺生命尤為無數，秪此一節，遠違古圣之禮，近犯天朝之律，外結怨恨之仇，內滅仁孝之脙，為儒乎？非儒乎？為善乎？非善乎？
每有規之者，輒以世俗譏嫌為辭。夫不懼圣制，不懼王法，不懼不仁不孝之實惡，而獨懼世俗之浮議，果何見哉？果何見哉？嗚呼！凡愚之民固宜隨俗而趨，豪杰之士豈可習而弗察乎？
昔黃山谷作頌曰：我肉眾生肉，形殊體不殊，元同一種性，只是隔形軀。苦惱從他受，肥甘為我須，莫教閻老判，自揣看何如。戒殺之意，斯頌盡之矣。至于因果感應之說，理所必然，決難逃避，非獨佛經詳之，史傳載之，即耳目覩聞，昭然不誣。但君子止惡，非為畏罰，為仁豈為貪報？不過自完其人心而已，高明者幸鑒之！
嘗聞業海之中，惟殺業為最重；殺業之中，惟殺人為最重；殺人之中，惟父子相殺為最重；殺子之中，惟無罪而殺為最重。今世俗溺女正所謂殺無罪之子，愆之莫大者也，而世俗恬不知怪，視以為常，不亦異乎？昔孟子謂：今人乍見孺子將入井，皆有怵惕惻隱之心，非納交于孺子之父母也，非要譽于鄉黨朋友也，非惡其聲而然也，直曰無惻隱之心，非人也。今舉女而溺之，是愛子不及鄰人之子矣。不特此也，獄中之囚，罪本當決，刑官尚展轉于秋冬，以延其須臾之生。今舉女而溺之，是愛子不及罪死之囚矣。不特此也，仁人惻隱之情，無不遍滿，即蠉飛蠕動尚不忍傷，今舉女而溺之，是愛子不及蠉蠕之微矣。不特此也，兇頑之極，莫尚乎禽獸，然聞猿因哀子而斷腸，虎數回頭而顧子，其愛子之情，豈有擇于男女哉？今舉女而溺之，是愛子不及禽獸之仁矣。為人父母而所為若此，姑勿論其明有償殺之條，幽有絕嗣之報，但觀其才離母胎，即拋死所，呼號不及，痛苦無訴，宛轉溪澗之中，路人不敢正視，而為之父母者，果可為乎？不可為乎？
嗚呼！人之所以異于禽獸者，以其有不忍人之心也。今忍心至此，曾禽獸之不如，又何以自命于天地之間也？吾嘗深求其故，莫能自解。將謂女仕他門，無關于代老承祧而溺之歟？獨不曰生男而流蕩四方，其奈之何？將謂省費奩貲而溺之歟？獨不曰生男而賭嫖傾家，其奈之何？將謂逆料不賢而溺之歟？獨不曰生男而敗辱家聲，其奈之何？將謂家貧難度而溺之歟？獨不曰生男而必衣必食，其奈之何？將謂無男多女而溺之歟？獨不曰受此冥報，竟世無男，其奈之何？
揆厥所繇，不過習殺為常，仁心澌滅，處流俗之皆同，欺王法之無舉，徒便私家之計，罔畏鬼神之誅耳。用是知為之女者，其冤枉忿恨之情，直當貫日而飛霜。為之父母者，其乖戾不祥之氣，必且遮宇而蔽宙，豈非造莫大之愆，貽無窮之禍哉？觸目傷心，用茲饒舌，冀祈力改，相勸回風，倘見他人棄女，曲為區處，全其生命，未必非轉禍成祥之一機也。
嘗聞之，諸佛眾生一心也。諸佛以眾生之愛而成其慈，故其慈最大；眾生以諸佛之慈而封為愛，故其愛最深。最深之愛靡不愛也，而莫愛于護己命；最大之慈靡不慈也，而莫慈于捄眾命。是以古之君子樂于放生者，良以上體諸佛之大慈，下滿眾生之深愛，為善之大，孰過于是？慨自殺機一啟，慘毒廣行，百計搜羅，千方掩取，或緊閉籠檻之內，或生懸刀俎之間，膽落魂飛，母離子散，口憤憤而誰告？目盻盻而求援。正如擬決之囚，逼近死門，亦如安居之眾，忽遭橫擄，其疾苦之狀，哀怨之情，為何如也？所以諸佛于此苦戒殺生，廣勸放生，捐我不堅之財，贖彼至重之命，或少止一二，或多至萬千，使其易危為安，臨死得活，天高海闊，一任遨游，日暖風和，同歸熙皞，雖曰最小之施，實為莫大之德矣！
即毋論其或為未來諸佛，或是多生父母，但知覺是同，理必難忍。亦無論其或獲報于生前，或受償于沒後，但生機一觸，情自難忘。況當草木之黃落，尚戚然而生悲，見云霧之陰慘，猶凄然而失樂。驗知真心，必遍滿于十虛，至仁直流，貫于萬匯。豈有血氣之屬，反無哀愍之誠哉？唯愿常行捄贖，俾仁脈之流；廣喻朋儕，使慈風之普被。完滿本來之心，保全自己，諸佛仰贊。皇仁之化，默回殺運之機，是謂為善最樂，莫非太平盛事，請垂只手，毋攢雙眉。
問：物原非物，生亦無生，但須了心，即是曲成萬物。投崖割肉，尚屬有為，贖蚌放螺，不徒滋勞費耶？
答曰：窮究至理，雖何死而何生？曲徇物情，亦欣生而哀死。蓋以眾有即真無之域，涉事即融理之門。若執無為而病有為，則無為之談適資慳吝；執無生而訾放生，則無生之說反助貪殘。既噉肉無礙真修，豈放生反乖妙理？即所謂投崖割肉，則身執盡忘；餧虎飼鷹，則悲心彌廣。運悲心，而有為之功斯著；祛身執，而無生之旨冥符。今則所重者己身，所輕者物命，寶己命既宛爾貪生，殺他身乃托無生死，斯又與于不仁之甚者也。
問：經有言不生不滅，是不生，則不滅，有生則有滅，然則殺生何礙也？
答曰：經言諸法空相，本自不生，亦復不滅。不生故常寂，不滅故常照，常寂常照，名常寂光，此當人妙心也。如何將至理之談翻成戲？論愚人謬說，一至於此，悲夫！
問：物受定業，既難逃殺，何用放生？
答曰：有生同性，怖死同情，倘以物命難迸，理當烹煮，亦謂人生無幾，便可誅夷耶？彼獄中必殺之囚，刑宮亦必展轉于秋冬；床上臨危之病療者，猶欲留連于朝夕。此決死而尚冀其生，況便生而未必即死者乎？
問：仁者當弘濟蒼生，何事小慈微物？
答曰：事有弘微，心無鉅細。捉象擒兔，獅子之全力具存；纖草喬林，一雨之普沾靡異。心非大也，豈嫌善小而不為？心非小也，安見小善之非大？必如子言，則畜池無相鄭之功，而祝網豈王殷之略哉？但貴善擴充耳。
問：放生固為慈悲，今不放雞、豚、鵝、鴨，而偏放魚、鳥、鰍、鱔，何其不平等耶？
答曰：世間有二種畜生：一者、受決定殺果，如雞、豚等是也；二者、受不定殺果，如魚、鳥等是也。定殺果不可救，不定殺果乃可救，是眾生造業之有殊，非慈之心不平等也。
問：賓客宴享，若不殺生，則大逆人情，必致譏嫌，奈何？
答曰：仲尼從下，豈以違眾為嫌？孟軻好辯，不以人譏為恥。蓋我守其是，何妨人致其非？況諸佛之正智，見萬劫之大利害者也；世人之妄情，見一時之小得失者也。若順眾生之妄情，雖免一時之譏嫌，必受萬劫之大苦矣；若順諸佛之正智，雖不免一時之譏嫌，必獲萬劫之常樂矣。佛訓不可違，人言何足恤？是在智者擇之。
問：魚、蝦、鰍、鱔，物命至微，一日所殺不可勝計，若殺此有罪，則人俱墮三途矣。
答曰：殺此而未墮三途者有之，蓋以他善力強，亦得暫免；若善報既消，淪墮必矣。且物類雖微，皆有佛性，殺一微命，亦是殺一佛子，人多略其微而廣殺之。殺盡數千之命，未供一飽之需，令彼痛死，甘我才涎，一餉之味，萬劫之冤，如之何而可食也？
問：持齋不食肉，勝于放生。
答曰：佛所以教人持齋者，正欲人廣其慈悲之心也。與樂之謂慈，拔苦之謂悲。今持齋而不放生者，與樂之謂何？拔苦之謂何？雖不食肉，亦名大破齋矣。又佛有三聚凈戒：一曰、攝律儀戒；二曰、攝善法戒；三曰、饒益有情戒。今不食肉，是攝律儀戒也。放生，攝善法戒也。教人戒殺放生，饒益有情戒也。今不肯放生，教人不須放生，亦名大破戒矣。嗟夫！我佛尚割身肉以貸鴿，為佛子者乃不能舍幻財以贖命，豈有成佛之日哉？
問：天主教云：畜生之魂與人魂異，人魂死後不滅，畜魂死後即滅，故恣我宰殺，無有罪報，何如？
曰：血氣之屬，同本一性。性本無二，物豈殊人？故飲食男女之欲，貪生怖死之情，宛與人同，特形因業感故異耳。豈可因其形異而謂魂有異也？或曰人能推理，禽獸不能，故知其魂與人異。曰角端能言，元龜現兆，神龍護法，眾鶴聞經，彼皆畜生，而聰明神力反有人所不及者，憑何而謂魂不如人而遽滅乎？其所以不能一一如人者，則其黑業之障也。且吾佛戒殺，不專論其滅否，但觀其疾痛之苦，情自難忍，即草木方長，君子猶不忍折，況血氣之屬哉？為是說者，乃西洋魔鬼耶穌倡為邪說，恣其吞噉之兇而已。
問：此方地多蔬菜，可不殺生。若生海濱邊塞小民，日以牛、羊、魚、蝦為食，何能禁之？
答曰：今生邊地下賤者，乃前生作惡，不信三寶之報，多造殺業，定入三途。倘能知非他徙，念佛懺悔，庶免後殃。若勢萬難徙者，但每日清晨禮佛念佛，或持經咒，愿彼每日所殺生命，悉承佛力，速得超生。至誠哀切，力行不倦，業報可消，轉生當得善處矣。
問：經言：眾生食肉，無非親屬。觀者多駭而不信，謂眾生如是之多，豈必所食皆親屬耶？
答曰：眾生從無始來輪回六道，無有休息，舍身受身，遍滿大地，何一眾生而非親屬乎？既皆親屬，則今所食肉無非親屬，又何疑耶？
問：人貴物賤，殺一物命，佛何極言其惡之大？
答曰：眾生至重者，生命；世間最慘者，殺戮。故其惡為最大。且人起一念殺心，熏入八識田中，永為累劫輪回之種。眾生被殺者，起一念嗔恨之心，熏入八識田中，永為累劫冤恨之種。生生世世，因緣會遇，必相報復。楞嚴經云：如於中間，殺彼身命，或食其肉，經微塵劫，相食相誅，譬如輪轉，互為高下，無有休息。嗚呼！可不戒哉？
問：天生禽獸，所以養人也。
答曰：古人有言：天豈為豺狼生肉，蚊蚋生人哉？蓋人物各隨業力強弱，相食相誅，乃自為自受，非天使之然也。
問：殺六畜者，是免其畜生之苦，而使之超生為人也。
答曰：此邪魔之言也。畜生苦報未盡而遭殺者，不免再為畜生，重受殺害之苦。若其報盡，不待殺而自死矣。如豬、羊自瘴是也。昔有人因婚姻，多殺物命，病死入冥，見豬、羊等訴冤曰：某等作惡，墮畜生趣，受報未盡，枉遭宰殺，今不免再為畜生，是使某等重受刀砧之苦也。其人大懼，發愿施金光明經五千卷，以資超生。俄頃，豬、羊等皆空，冥官舉手曰：眾冤得經力，皆超生矣。其人復蘇，如所愿，印經施之立觀音像。
凈慈名藍，聞谷大師飛錫建州時所建。其接引緇素，首以凈慈設化，且屬永覺大師撰要語二萬余言以廣法乳，蓋纘云棲大師之徽猷也。
云棲大師八軾正軌范我四眾，而兩服首路，肇始二門，敷施激揚，多歷年所，故大江以南，家喻戶曉，相習成風，為益豈淺尟哉？近年欃槍未靖，秦楚之間，烽燹晝黑，磷火宵青，而江南獨荷皇仁，窮蔀舉安，鳴鏑絕警，倘亦有法化幽贊之力歟！
茲者永覺大師移錫真寂，紹吾聞師法輪，流云聲於藏海，恢梵網於旃林，松麈再揮，法雷繼震，將八紘七眾同躋於清凈仁壽之域矣。謹先梓布，聊示權輿。
