二、下根領悟得記二：初、無學眾領悟得記二：初、略敘標科三周說法，各隨機領悟，而述成與記，前因緣說一周以被下根，滿慈與五百羅漢等於此領悟，佛為述成與記，故曰。然此先記滿慈，次記五百、千二之眾，而特取五百名品者，滿慈乃大弟子，內秘外現，為眾標領，雖先與記，非是當機，又千二居末，不當名品故也。
十大弟子無非上根，領悟得記本無先後，但各專一德，隨機總眾耳。滿慈說法第一，而五百羅漢常說無上道故，號為普明，是當說法之機，故以滿慈總之，如阿難、羅云亦大弟子而總學眾，各有以也。
二、依文正解五：初、滿慈領悟爾時，富樓那彌多羅尼子至瞻仰尊顏，目不暫舍。
聞智慧方便，隨宜說法，通領三周之說也。又聞大記，通領舍利弗等受記事也。復聞因緣，即別領大通王子之事。復聞神力，別領導師神化之事。罕聞故，得未曾有，惑除故，心凈踴躍，於是避座致恭，而後申嘆發誓。
而作是念至能知我等深心本愿。
前乃經家敘置，此正滿慈之辭。言奇特希有至處處貪著，總嘆三周說法也。我等於佛功德，言不能宣，總嘆授記，乃至導師神化之德不能備宣也。唯佛世尊已下，申本愿而誓護持也。深心本愿，謂精進護持，助宣佛法，乃至過去、未來助宣之事，非謂愿求記也。
爾時，佛告諸比丘至無能盡其言論之辯。
述成其深心本愿也。問眾見不者，以眾等徒知滿慈之跡，而不知其深行，故開端以示之。說法第一，述其正行也。種種功德，述其眾行也。精進護持，述其本愿也。言論之辯，述其才辯也。
汝等勿謂至常作佛事，教化眾生。
上總述，此廣陳也。舉九十億佛所，即廣陳護宣遠因也。於佛空法，明了通達者，非若二乘滯於斷空也。得四無礙，清凈說法者，如所如說不泥名相也。菩薩神通，非二乘比也。隨其壽命，言盡形壽也。令立菩提者，令於正道有立也。為凈佛土故，化眾生者，藉利他行，成己行也。故凈名云：菩薩隨所化眾生而取佛土。所謂凈佛土者，自凈其心，以致佛土之凈也。為凈佛土，而必須教化眾生者，要即塵勞而能凈，非若二乘厭塵勞以求凈也。由是觀之，其本乃大權圣人示現弘法耳。故偈以內秘外現頌之。
諸比丘至漸漸具足菩薩之道。
上陳遠因，此舉三世，皆明說法宣化之深行也。七佛，即毗婆尸、尸棄、毗舍浮、拘留孫、拘那含、迦葉、釋迦是也。上三屬前劫，下四屬今劫。三劫三千佛，始於妙光佛末法出家修道，聞五十三佛名深心仰慕，復化他人滿三千眾，深心敬禮，即超多劫生死之罪，得證佛果。其初千人於莊嚴劫成佛，華光為首，至毗舍浮是也。其次千人於賢劫成佛，拘留孫為首，至樓至是也。其後千人於星宿劫成佛，日光為首，至須彌相是也。
三、滿慈得記二：一、正記過無量阿僧只劫至天人師、佛、世尊。
滿慈既於多佛植因之遠，而猶過僧只劫乃得菩提。號法明者，謂於無數劫量法門，一時明達，即成佛道，非如情見久遠劫也。華嚴記發心菩薩過千不可說劫，當得作佛，號清凈心。論謂明達如是劫量法門總清凈故，正此意也。余記劫數深意并同。
其佛以河沙等至無有婬欲。
此皆依報清凈之相。由因中常修梵行，廣化眾生，令立正道，故果地無邪穢之事，而交接皆上善之人也。
得大神通至普皆金色，三十二相而自莊嚴。
既以化生離諸欲染故，本來體相凈妙若此，如是妙體人固有之，特為麤濁欲惡染蔽而已。故阿難曰：欲氣麤濁，腥臊交遘，不能發生勝凈妙明紫金光聚。茍斷欲愛，不受胎生，則本來體相無復染蔽，通光莊嚴自能發現。以世考之，精華之氣或化列星，吐納之人猶能輕舉，則滓濁既盡，妙體精明，飛行自在無足疑矣。
其國眾生常以二食：一者、法喜食；二者、禪悅食。
不由胎藏故，不假段食，唯飡采法喜禪悅而已。
有無量阿僧只千萬億那由他諸菩薩眾至及八解脫。
上明國土人民，此明同德法侶。滿慈具足菩薩神通之力，得四無礙智，審諦說法，教化眾生，明了通達，故報緣法眾，其德皆類。
其佛國土至起七寶塔，遍滿其國。
結前也。劫有法寶真明，故名寶明。國無女人惡道，故名善凈。由三世說法，續佛壽命故，佛壽無量，法住甚久。滅後起塔，遍滿其國，又以余德散沾也。
二、重頌三：初、頌述成二：初、述權應爾時，世尊欲重宣此義，而說偈言：諸比丘諦聽至心則懷疑惑。
此通舉諸大弟子權應之德，述成滿慈內秘外現之行也。自善學方便至度無量眾，悉得成就，皆權應之德也。小欲懈怠，漸令作佛，言善化也。少欲厭生死，則外現之事，實自凈佛土，則內秘之事。示三毒，現邪見等者，諸大弟子權跡，皆由示化彼類，如舍利弗與羅度爭勝，即示瞋也；難陀愛婦，示貪也；調達害佛，示癡也：是謂三毒。憍陳如、三迦葉等，昔為外道，即現邪見也。其大權難測，故聞者疑惑。
今此富樓那至護持法寶藏。
通頌三世宣護之行也。現居弟子上者，謂於諸佛所，皆示現為眾標領也。度大神通，言已超越小圣也。
其後得成佛至亦無諸惡道。
通頌劫國眾德文義同前。以是等為僧者，言其國僧眾皆三明四智，無凡流也。
富樓那比丘至我今但略說。
四、千二百得記四：初、請記爾時，千二百阿羅漢至不亦快乎。
佛知此等心之所念至三菩提記。
迦葉為眾上首，故告之。
三、別授二：初、記憍陳於此眾中至天人師、佛、世尊。
憍陳最初得度，為眾首，故特記之。號普明者，偈云：常放大光明，一切之所敬。又云：常說無上道，故號曰普明。謂以智慧明，破諸癡暗，普使眾生明了法性，即今住世應真之首也。
其五百阿羅漢：優樓頻螺迦葉至盡同一號，名曰普明。
五百威德具足，為千二之杰，故又別記。目連記末云：我諸弟子，威德具足，其數五百。即此也。余七百眾，但於前通許，於頌通記。優樓頻螺等，即序分所列羅漢上首，詳略互舉也。同號普明，以德同故。
四、重頌三：初、頌記陳如爾時，世尊欲重宣此義，而說偈言：憍陳如比丘至故號為普明。
頌正報也。常放大法光明，普照迷暗也。
其國土清凈至有如是神力。
頌依報也。
佛壽六萬劫，正法住倍壽，像法復倍是。
頌化緣也。
法滅天人憂，其五百比丘，次第當作佛，同號曰普明。
前法既滅，天人失望，則後佛繼出，安隱天人。
轉次而授記至亦如我今日。
此詳記五百次第出興事也。我滅度之後等，乃五百轉次相授之辭，以轉次不一，不可定指，故云某甲，非謂釋迦指五百眾。釋迦次補，自當彌勒也。
國土之嚴凈至皆如上所說。
五百依正之果，皆如憍陳。
迦葉汝已知，五百自在者，余諸聲聞眾，亦當復如是。
引五百之事，而例記七百之眾，通為千二之記。
其不在此會，汝當為宣說。
令迦葉宣揚勝事，以勉後進。
五、五百自慶四：初、陳情爾時，五百阿羅漢至而便自以小智為足。
悔責者，悔昔之失，慶今之得也。如來智慧，即一切種智我等應得，而悔不早悟。
二、設喻二：一、喻昔因世尊！譬如有人，至親友家至若少有所得，便以為足。
親友系珠，譬佛預十六菩薩時，為說法華，結大乘因也。醉酒而臥，譬我預千萬億眾時，皆生疑惑，昏昏如醉也。官事當行，即佛化將畢，余處利生，公而不黨，故譬官事。起已游行，轉迷也。到於他國，棄本也。為衣食等，樂小也。
於後親友會遇見之至常可如意，無所乏短。
親友會遇，譬今復值佛。咄叱警戒，譬呵小進大。言丈夫者，指大乘種性而警進之也。余意如下合顯。貿易所須，譬即性發揮，當得大利也。以時物遷貨，曰貿。以有易無，曰易。
三、合顯二：一、合昔因佛亦如是至一切智愿猶在不失。
令發智心，而廢忘不覺，如系珠醉臥也。既得羅漢，而未離法縛，是資生艱難也。智愿不失，如衣珠現在。
今者世尊覺悟我等至而汝謂為實得滅度。
合咄吒警戒也。
世尊！我今乃知實是菩薩至甚大歡喜，得未曾有。
合貨寶如意也。
四、重頌四：初、頌陳情爾時，阿若憍陳如等欲重宣此義，而說偈言：我等聞無上至便自以為足。
頌得記歡喜，悔過自責也。
二、頌設喻二：初、頌喻昔因譬如貧窮人至有無價寶珠。
與珠之親友至五慾而自恣。
三、頌合顯二：初、頌合昔因我等亦如是至自足不求余。
今佛覺悟我，言非實滅度，得佛無上慧，爾乃為真滅。
我今從佛聞，受記莊嚴事，及轉次受決，身心遍歡喜。
以記為決，謂決定道果也。
二、有學眾得記二：初、略敘科名此記小聲聞眾也。舊說裂此為二，謂學與無學。然無學即羅漢，已在千二之記，不當重列，此即學於無學小聲聞而已。研真斷惑，名學。真窮惑盡，名無學。此未得無學而亦預佛記者，若有聞法者，無一不成佛故也。
二、依科釋文二：初、請佛授記二：初、二師請記爾時，阿難、羅睺羅而作是念至我愿既滿，眾望亦足。
阿難多聞，護持法藏，羅云密行，皆大弟子。而與學眾同授記者，示彼亦內秘外現密行之儔也。觀學眾記云：當供微塵數佛，護持法藏。即與阿難羅云同德，故以二師總之。阿難、羅云親邇於佛，既為眾所見知，若不得記，則無塞眾望也。菩薩為通達佛道，無所不現，故凈名佛道品以法喜為妻、慈悲為女、誠善為男。而釋迦所以有耶輸、羅云，皆為示現，非同世俗妻子也。
爾時，學、無學聲聞弟子至住立一面。
二、大眾得記七：一、阿難得記爾時，佛告阿難至然後得阿耨多羅三藐三菩提。
山海慧自在通王者，高莫逾於山，深莫浚於海。阿難宿持法藏，多聞博達，智慧等之，於諸法中得大通達，自在如王，故得果，以因為號。當供多佛，護持法藏，然後成佛，蓋其本愿也。
教化二十千萬億河沙諸菩薩等至劫名妙音遍滿。
阿難當來作成如此其多者，為宿持法藏，化緣深故。幡表尊勝之德，阿難多聞第一故，國名常立勝幡，宣傳法藏故，劫名妙音遍滿，為由法音宣流也。
其佛壽命無量千萬億阿僧只劫至復倍正法。
佛壽無量劫，而正、像之法又復倍倍者，由其宣傳法藏因力綿遠也。
問：壽劫之說，悠然不窮，何所據？依視不睹睫，況渺冥乎？
曰：萬物死生，而不亡者存，壽有終窮乎？古今代謝而曾無紀極，劫有終窮乎？圣人離死生，至道無代謝，則雖倍倍之劫，未足盡其靈長矣。
阿難！是山海慧自在通王佛至稱其功德。
為其護持法藏，報得殊勝，名聞十方故。
爾時，世尊欲重宣此義，而說偈言：我今僧中說至種佛道因緣。
頌文大意同前。佛有大威德，名聞滿十方，頌諸佛共嘆也。壽命無有量，以愍眾生故，非徒羨久生也。眾生於法中，種佛道因緣者，能持法藏，故群類資焉。
爾時，會中新發意菩薩八千人至而諸聲聞得如是決。
阿難果號、劫國、教化、作成等事，特異眾記。初心不知遠因，故疑其何緣而得。
爾時，世尊知諸菩薩心之所念至故獲斯記。
此告其遠因。以同佛發心，功深愿廣，宜得是記也。校其遠因，則功已齊佛，但彼愿護持法藏，故常樂多聞。佛愿成道利生，故常勤精進。由是佛已成道，而阿難尚須護法教化，然後成佛。蓋其本愿如是，非由根智勝劣而有先後也。俱舍論說：空王佛乃釋迦三僧只劫中間所逢之佛。
阿難面於佛前至如今所聞，亦識本愿。
即時憶念等者，因佛與記，又敘往因，於是得法性，覺自在三昧，能憶過佛法藏，又識本昔愿持之因也。
爾時，阿難而說偈言：世尊甚希有至護持諸佛法。
謝記自勵也。既識本愿，所以無疑，而益勤方便。
爾時，佛告羅睺羅至猶如今也。
蹈七寶華，乃妙凈密行之應也。作長子者，常以密行繼續佛道也。如華嚴以普賢為長子，亦表大行能建佛家法也。蓋弘道以德行為尚，故儒門四科，亦先德行。
是蹈七寶華佛，國土莊嚴至當得阿耨多羅三藐三菩提。
多聞、密行常相資故，羅云國劫、正、像之果，并同阿難，而當來亦為阿難長子。
爾時，世尊欲重宣此義，而說偈言：我為太子時至以求無上道。
記羅云繼續佛道，綿綿不絕也。隱大權之跡，而示現為佛子，功德不可數，唯佛能知之，是謂密行也。
爾時，世尊見學、無學二千人至天人師、佛、世尊。
此亦昔日所化故今與記。其意柔軟，謂根機已熟。問其見不，默示昔因也。而阿難多聞博達，固已默知。二千果號皆同，以因同也。了學、無學，即證實相，是謂實相。
壽命一劫、國土莊嚴、聲聞、菩薩、正法、像法，皆悉同等。
言二千同時成佛，依報法化皆同。
爾時，世尊欲重宣此義，而說偈言：是二千聲聞至漸入於涅盤。
名聞周遍，漸入涅盤者，出興功成，則反一無跡，佛佛然也。
爾時，學、無學二千人聞佛授記，歡喜踴躍，而說偈言：世尊慧燈明，我聞授記音，心歡喜充滿，如甘露見灌。
慧燈，明贊也。聞記歡喜，謝也。