香是離穢之名，而有宣芬散馥馨香之用，故無量義經道風德香熏一切，理中無上戒定慧香，芬芳叵竭。故名為香積，是聚集為義，積諸功德，集成法身，無所積集，乃名為藏。若就佛題品，稱為香積；從國以標目，應號眾香。今依正報勝人以標，故稱。
此品來意，正為室內明非真非有之中，能道觀雙流，凈穢俱顯，圓通不礙，融會無妨，入不二門，雙亡二邊，正入中道。此品雙照二諦，凈穢俱融，廣上非真非假之文，成於道觀雙流之義，顯出圓通自在之用。今文異上雙照二諦之用，上末，廣明雙用，結成菩薩行，具舉諸行。雖知諸佛國土永寂如空，而現種種清凈佛土，是菩薩行。今文還釋上二用，明凈穢二土相涉。文中處處釋凈土之意，故知此經始末并皆釋成佛國因果，其義宛然。此文明凈穢二土之行既爾，諸行亦然，舉此以例諸也，故有此品來。
於是，舍利弗心念：日時欲至，此諸菩薩當於何食？
就此品大為二意：一、明身子念食；二、明大士譏呵。身子起教之人，為兩事故須念食：一者、古佛道法，過中不飡，此諸大人食時將到，是故須起念；二者、上文云應以何法起菩薩根？上來室內敷說勝法，音聲佛事即是音聲起菩薩根；次應用香味二法起菩薩根，時眾將用鼻、舌兩根聞於大乘禪悅法喜，機在不久，故身子扣此機端而致念也。大士呵者，明其二乘八解久有禪悅，不以自資而外念求食，是故譏之。
時維摩詰知其意而語言：佛說八解脫，仁者受行，豈雜欲食而聞法乎？
第二、譏呵，為五：一、譏；二、許食；三、遣化請；四、明二土佛行化不同；五、時眾得益。第一、呵如文。
若欲食者，且待須臾，當令汝得未曾有食。
第二、許食中云且待者，機時不至故。未曾有者，明身子八解之中無此法喜禪悅也。
第三、請食中，為四：一、入三昧；二、遣請飯；三、到彼問訊；四、受飯而還。就入三昧，為三：一、入三昧；二、現請飯之國；三、大眾皆見。
以神通力示諸大眾，上方界分過四十二河沙佛土，有國名眾香，佛號香積，今現在。其國香氣，比於十方諸佛世界人天之香，最為第一。彼土無有聲聞、辟支佛名，唯有清凈大菩薩眾，佛為說法。其界一切皆以香作樓閣，經行香地，苑園皆香，其食香氣周流十方無量世界。時彼佛與諸菩薩方共坐食。有諸天子，皆號香嚴，悉發阿耨多羅三藐三菩提心，供養彼佛及諸菩薩，
今言彼國以香為佛事，用香詮若須彌，乃至一劫，猶不能盡。所以者何？無盡戒、定、智慧、解脫。彼菩薩聞此方便化他權實之法，歡喜解悟，敬禮辭別，還於本土。上文初請法時，慚愧悔過者，悔於化他權實未明，故懺悔除蓋，請於勝法，即得開解三種權實，具足圓滿，此是他土來此得益也。若是此土悔過得益者，如身子等，食香飯已，於法華中慚愧克責，自悔過咎。只是悔過，未見行權實，既克責覆蓋，得除於法華中開佛知見，入於佛慧，受記成道，自行化他三種權實宛然圓滿，即是此土蒙他得益也。二土雙游，垢凈不二，成就圓滿雙觀之義，究竟在此云云。