昔詩書述虞夏之際，舜禹受䄠，積德累功，洽於百姓，攝位行政，考之于天，經數十年，然後在位。殷周之王，乃繇禼稷，脩仁行義，歷十餘世，至于湯武，然後放殺。秦起襄公，章文、繆，獻、孝、昭、嚴，稍蠶食六國，百有餘載，至始皇，迺并天下。以德若彼，用力如此其囏難也。
秦旣稱帝，患周之敗，以為起於處士橫議，諸侯力爭，四夷交侵，以弱見奪。於是削去五等，墮城銷刃，箝語燒書，內鋤雄俊，外攘胡粵，用壹威權，為萬世安。然十餘年閒，猛敵橫發乎不虞，適戍彊於五伯，閭閻偪於戎狄，嚮應㿊於謗議，奮臂威於甲兵。鄉秦之禁，適所以資豪桀而速自斃也。是以漢亡尺土之階，繇一劔之任，五載而成帝業。書傳所記，未甞有焉。何則？古世相革，皆承聖王之烈，今漢獨收孤秦之弊。鐫金石者難為功，摧枯朽者易為力，其埶然也。故據漢受命，譜十八王，月而列之，天下一統，迺以年數。訖于孝文，異姓盡矣。
表師古曰：古禪字，音上扇反。師古曰：謂在璿璣玉衡以齊七政。考之于天，知已合天心不也。師古曰：繇讀與由同。師古曰：殺讀曰弒。它皆類此。師古曰：言奏之初大，起於襄公始為諸侯，至文公、繆公、獻公，更為章著也。襄公，莊公之子；文公，襄公之子也。繆公，德公之少子；獻公，靈公之子也。師古曰：孝謂孝公也，即獻公之子。昭謂昭襄王，即惠王之子，武王之弟也。嚴謂莊襄王，即昭襄王之孫，孝文王之子也。後漢時避明帝諱，以莊為嚴，故漢書姓及謚本作莊者皆易為嚴也。它皆類此。蠶食，謂漸吞滅之，如蠶食葉也。師古曰：囏，古艱字也。服虔曰：言因橫議而敗也。應劭曰：孟軻云聖王不作，諸侯恣行，處士橫議。師古曰：處士謂不官於朝而居家者也。橫音胡孟反。次下橫發，其音亦同也。應劭曰：周制，公、侯、伯、子、男五等爵。應劭曰：壞其堅城，恐復阻以害己也。聚天下之兵，鑄以為銅人十二，不欲令民復逆命也。古者以銅為兵。師古曰：墮音火規反。應劭曰：禁民聚語，畏其謗己。箝，緘也。箝與鉗同。晉灼曰：許慎云箝，𥷄也。師古曰：晉說是也。謂箝𥷄其口，不聽妄言也，即所謂禁耦語者也。箝音其占反。𥷄音躡。師古曰：攘，卻也。粵，古越字。師古曰：令威權壹歸於己。師古曰：虞，度也。意所不度，謂之不虞。師古曰：適讀曰謫。謫戍，謂陳勝、吳廣也。伯讀曰霸。五霸謂昆吾、大彭、豕韋、齊桓、晉文也。謫音陟厄反。應劭曰：周禮二十五家為閭。閻音簷，門閭外旋下廕，謂之步簷也。閭閻民陳勝之屬，言其逼秦甚於戎狄也。師古曰：閭，里門也。閻，里中門也。陳勝、吳廣本起閭左之戍，故緫言閭閻，應說非也。閭左解在陳勝傳。偪音逼。服虔曰：㿊音慘。應劭曰：秦法，誹謗者族。今陳勝奮臂大呼，天下莫不嚮應，嚮應之害更㿊烈於所謗議也。師古曰：嚮音響。響應者，如響之應聲。㿊，痛也。服音是也。師古曰：鄉讀曰嚮，謂曩時也。秦禁，謂墮城銷刃、箝語燒書之屬是也。師古曰：繇讀與由同。任，用也，事也。師古曰：革，變也。烈謂餘烈也。師古曰：鐫，琢石也，音子全反。應劭曰：譜音補。項羽為西楚霸王，為天下主，命立十八王，王高祖於蜀漢。漢元年，諸王畢封各就國，始受命之元，故以冠表焉。張晏曰：時天下未定，參錯變易，不可以年紀，故列其月，五年誅籍，乃以年紀焉。