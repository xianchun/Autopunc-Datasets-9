此品來意，由前分別持經功德，但聞一品，已為殊勝，然猶未盡隨喜全經之益。今以一念隨喜之功較之，超過八千年中廣以七寶次生布施四百萬億阿僧只世界六趣眾生，又令各得四果之福者，以極顯此法殊勝之益，以堅二乘愿樂之心，故此品來也。
爾時，彌勒菩薩摩訶薩至得幾所福？而說偈言。
世尊滅度後，其有聞是經，若能隨喜者，為得幾所福。
此彌勒因聞持功德，業已如佛，殊勝極矣，但不知偶爾暫時隨喜功德，當何如耶？故此請問。
爾時，佛告彌勒菩薩摩訶薩至我今說之，汝當善聽。
此約轉教之最後，將以較法會之初聞者功德之勝也。四眾人等，無論長幼，皆法會之親聞者。從法會出，至於余處，若在僧坊等，言不擇其處，猶街談里說，不為法會也。父母宗親，不拘其人，皆非法會之聽眾也，是皆率略非嚴整之儀也。隨力演說，則未必盡達全經之旨也。
是諸人等聞說，但隨順歡喜而已，非精持也。復行轉教，至第五十人，則與法會漸疏且遠矣。今將顯最初法會聽聞之功德，姑以第五十人之功德較之，則可知已。此以疏較親，極顯初聽之勝益也。華嚴五十圣位，重初發心功德無比，此第五十人，乃聞名字而初發心者耶？
若四百萬億阿僧只世界至七寶所成宮殿樓閣等。
此以廣大財施，較隨喜之福也。四百萬億阿僧只世界，則世界之廣大且多矣。六趣四生以及十類眾生，則盡眾生之數不可量矣。盡眾生之所求，隨所欲之樂具，一一與之，則心無遮限矣。與滿閻浮提之金銀七寶乃至樓閣等，則財施之廣大無邊矣。此極言財施之大也。
是大施主如是布施至皆得自在，具八解脫。
此以法施較隨喜之功德也。然以廣大財施滿八十年，則將盡形壽時之久也。又愍眾生衰老，思以法度之，乃為說法，令廣多之眾生皆證四果，得出生死之苦，超深禪定之樂，此則法施無窮也。
於汝意云何？是大施主至何況令得阿羅漢果。
此世尊徵明財法二施之功德，將較隨喜之功德也。
佛告彌勒：我今分明語汝至算數譬喻所不能知。
此以財法二施較第五十人之功德也。外財有漏，小果權乘，故難比佛性種子，故隨喜一偈之功，超勝廣大二施之福。
阿逸多！如是第五十人至不可得比。
此以疏較親，故不可比。蓋後聞者如初發心，初聞法者如地上菩薩之象。以親從法會聽聞妙法，直入佛慧，所以功德不可思議比量耳。
又阿逸多！若人為是經故至及乘天宮。
此明隨喜生報之勝也。前聞，則報與佛無異，故經行坐臥即是佛受用。今隨喜之益，轉身生報，得好象馬車乘及天宮殿，以所隨喜者，是一乘妙法，故感報如之。
若復有人於講法處坐至若轉輪圣王所坐之處。
此言分座令聽之報也。以聞此經，法空為座，今暫分座，故感報天帝輪王之座，以一念讓心與法空等故。
阿逸多！若復有人至得與陀羅尼菩薩共生一處。
此言勸聽之報也。所勸之人，即須臾聞，而勸者感報功德，轉身得與陀羅尼菩薩共生一處。以此妙法一心，為法界總相大法門體，故勸人暫聞，則心同法界，故得總持之菩薩共生也。
利根智慧，百千萬世至見佛聞法，信受教誨。
此言勸者六根之報也。利根智慧，意根也。不瘖啞等，舌根也。有音無字曰瘖，音、字俱無曰啞。差，不齊也。曲，歪齒也。褰縮，短唇也。胗，唇瘡也。咼斜，歪口也。上皆舌報。鼻不下，鼻根也。匾㔸，平鼻也。曲戾，歪鼻也。面色下，身根也。窊曲，陷而曲也。所生見佛，眼根也。聞法信受，耳根也。此言勸人聽法感報，六根端正具足之如此，意將顯持經六根清凈之報也。
阿逸多！汝且觀是至為人分別，如說修行。
此以劣顯勝也。且勸一人聽法，感報之如此，況一心聽說精持者乎？此所以六根清凈之報有在也。
爾時，世尊欲重宣此義，而說偈言：
若人於法會，得聞是經典至其福不可限。
若人於法會四句，頌最初一人親聞隨喜。如是展轉下四句，頌轉教至第五十，約最後人，較其功德。如有大施主下四句，頌財施。見彼衰老相下十六句，頌法施。真實法，謂小乘涅盤。世皆不牢固，如水沫泡焰，謂無常之法。最後下四句，頌較最後之福。
如是下四句，頌以後較初之福。若有勸一人下二十句，頌轉教之報。若故詣僧坊下八句，頌專聞報。若於講法下四句，頌分座報。何況一心下四句，頌以劣較勝，此較隨喜暫聞之功德，業已超勝無比，將顯精持之人，必得六根清凈之前象也。
此品來意，由前廣贊持經之大益，今顯持經之法師即得六根清凈者，以顯法華三昧之勝益，現前即登不退地，以發二乘精進不退之心，故此品來也。前，但以法師為助發之緣因，今此品乃正顯持經之功德，名同義別，以佛性種子要藉緣熏，使慧命不斷故，法師功德最勝，故以功德簡之。
爾時，佛告常精進至莊嚴六根，皆令清凈。
此言法師功德。而告常精進者，謂持經之人必精心純一，永離懈怠，有進無退，方稱法師。前言六種法師，謂讀、誦、受持、解說、書寫、供養。今不言供養，意在持經。不言受持，以讀、誦、解說、書寫四種皆受持之行，故不舉也。
言六根功德，有八百、千二百之不等者，楞嚴定六根優劣文云：世界相涉，三世四方宛轉十二，流變三疊，六根功德各各圓成有千二百。以力用不齊，故眼唯八百。以後方全暗，鼻闕中交，身合中知。以三分言功，一分缺德，故眼、鼻、身三，各具八百。以彼義選圓根，故約六根各具力用之不等。今經正顯父母所生常身，以顯持經即得六根清凈之報，故只就現在肉身六根而言清凈，不在優劣也。
彼言功德，乃指六根之力用。今言功德，即持經不出六根，故一一功德莊嚴六根皆得清凈，意在持經之功德也。言即得清凈者，然清凈乃遮空之辭也。以肉質六根，皆隔礙而不通，奔染六塵，原非清凈，今言清凈，乃顯持經功德所致故也，故曰皆得清凈。
問曰：經言六根清凈，皆云父母所生現前肉身，即能徹見徹聞三千大千世界者，是事難信，請決所疑。
答曰：理固如是，無足怪也。請試言之。然眾生知見本是一真法界圓明心體，無邊剎境，十世古今靡不洞照，纖毫不遺，與十方佛同體無二者也。但以最初一念無明妄動障弊妙明，故感結水、火、風、土四大壅令留礙，故隔越不通，以致見不超色，聞不出聲，此固眾生之知見也。
今持經之人一念頓悟本圓真心，故曰一人發真歸元，十方虛空悉皆消殞。何況空中所有國土而不振裂，是則塵消覺凈，故十方世界圓明洞照。而言三千，猶約量而言之耳。言清凈者，謂六根銷復，乃空之異名，以就現前肉身，故遮之也。且觀音耳根圓通，生滅既滅，寂滅現前，故能上與十方諸佛同一慈力，下與六道眾生共一悲仰，豈直六根清凈而已乎？
首楞嚴云阿那律陀無目而見，跋難陀龍無耳而聽，乃至迦葉圓明了知，不因心念，是皆父母所生肉身也。又曰：不明自發，則諸暗相永不能昏。根塵既消，云何覺明不成圓妙？此六根清凈之象也。是則眼見三千世界等，無足怪也。
是善男子、善女人至果報生處悉見悉知。
爾時，世尊欲重宣此義，而說偈言：
若於大眾中至雖未得天眼，肉眼力如是。
此眼根清凈功德也。言肉眼清凈，則色塵空而不隔，妙體現前，徹見三千大千世界，一切眾生心念頭數皆現心中，三際了然，故果報生處悉知悉見。楞嚴所云行陰若盡，則眾生生死業流灣環無不畢見，況圓明洞照乎？頌言無所畏心，則直心正念真如法也。以是持經，故功德自具。其實圓照法界，今言八百，但就肉身言之耳。彌樓，此云光明，即七金山之一也。
復次，常精進至種種音聲而不壞耳根。
爾時，世尊欲重宣此義，而說偈言：
父母所生耳至但用所生耳，功德已如是。
此耳根清凈功德也。普賢心聞洞十方，今以持經既悟妙心，則十方洞聞，了無壅塞也。有理之言為法聲，無理之言為非法聲。頌云撰集解其義，然撰集解義，是未有聲也，而能聞之者，蓋彼以思而知故，我以不思而聞，所以為心聞也。頌言悉能分別知，則不獨徒聞其聲而已，此乃耳根清凈之妙也。
復次，常精進至若欲分別為他人說，憶念不謬。
爾時，世尊欲重宣此義，而說偈言：
是人鼻清凈至而是持經者，先得此鼻相。
此鼻根清凈功德也。須曼那，此云善攝意。瞻卜，此云黃華，小而香。波羅羅，此云薰華。多摩羅跋，此云賢，無垢香。多伽羅，此云木香。眾生之香，蓋眾生身分皆各有氣分熏人，約義為香耳。波利質多羅，乃帝釋員生樹。拘鞞陀羅，云大游戲地樹。不壞不錯，言無壞無雜也。
言聲聞及佛四圣之香，所謂戒香、定香、智慧香、解脫香、解脫知見香。此皆非有形色之香，豈鼻根可能聞哉？鼻根清凈，故乃可聞，所謂心空聞性香也。頌言地中寶藏：懷妊男女，聞香而能辯；初懷妊時，即知其成就、不成就；又男女所念，染欲癡恚之心；及地中伏藏：金、銀、珍寶，銅器所盛；又珍寶貴賤，聞香知貴賤出處。凡此等事，豈鼻根所能哉？
華嚴所言菩薩有十種甚微細智，非洞明法界，無以辯博如此。而言鼻根清凈，是所謂寄根而言耳。乃至眾生在佛前，聞經皆歡喜，如法而修行，聞香悉能知，此非平等法性，無以洞達如此。肉身之鼻，天然實相，不待無漏法生矣。
復次，常精進至又能出於深妙法音。
爾時，世尊欲重宣此義，而說偈言：
是人舌根凈，終不受惡味至或時為現身。
此舌根清凈功德也。舌約嘗味，則好丑、美惡、苦澀諸物，一入舌根，皆變上味，純成甘露法味，此乃離味之知也。約說法：在眾生中，則諸天八部五眾之人俱來聽法，盡形供養；在四圣，則聲聞、辟支、菩薩、諸佛，常樂見之。且又感諸佛皆向說法，悉能受持，是謂諸佛法身入我性，我性還共如來合，此所以又能出於深妙法音也。頌言諸佛常念守護現身，謂妙契法身故也。
復次，常精進至皆於身中現其色像。
爾時，世尊欲重宣此義，而說偈言：
若持法華者，其身甚清凈至一切於中現。
此身根清凈功德也。以身清凈如凈琉璃，故眾生喜見。眾生生死善惡報處，乃三界形色，四圣體用，一一皆在身中顯現，如鏡現像。寂音引晉佛圖澄者，本天竺人，以永嘉四年至洛陽，自言百余歲。腹旁有孔，以絮塞之，夜讀則拔絮出光照室。又常將齋，臨水從孔中引腸胃洗濯，還納腹中。以油涂掌中，使童子即而窺之，童子驚走，曰：是中有軍馬。蓋照見石氏擒劉曜。計其處千余里，此亦父母所生之常體也。
頌言菩薩於凈身，皆見世所有，唯獨自明了，余人所不見，此正楞嚴所謂一人發真歸元，十方虛空悉皆消殞，空中國土悉皆振裂。此蓋發真者見，余人所不見也。
復次，常精進至亦是先佛經中所說。
爾時，世尊欲重宣此義，而說偈言：
是人意清凈，明利無濁穢至持法華經故。
此意根清凈功德也。以意根清凈，離諸思量分別，故於一偈一句達無量義。以深達實相，故說俗間經書、治世語言、資生業等，皆順正法。如古德機緣：廬陵米價、麻三斤、乾矢橛、庭前柏樹子、洗鉢盂去等，一一如此，皆意根清凈，故拈起便示向上第一義也。六道眾生心所動作皆悉知之，以心遍十方同一體故。此人有所說，皆是先佛法，以得諸佛智慧故。是人持此經，安住希有地，總言六根清凈如此，為希有地也。
此言悟佛知見，蓋以四安樂行為妙悟之始，壽量為妙悟之極，故較量分持全經之功德，以至六根清凈，乃為妙悟之實效。然就父母所生肉身六根而言者，楞嚴云：識陰盡者，如凈琉璃中含寶月。故六根融通圓照法界，是皆未盡果縛，即肉身而言妙悟開發之如此。
是知持經妙悟，端在識心盡破，分別情亡，故一一圓明，清凈實相，此法爾如然，稟明於心，不假外也。故從上諸祖妙悟自心，皆能如此，但不欲顯露惑世耳。觀其各有臨終付囑密記之事，靡不歷然，此其驗也。故天臺智者大師，妙悟法華三昧，親見靈山一會儼然現存，豈非眼根清凈之驗歟？
此品來意，由前言持經功德之勝，今正示以堅持之行。故如來自敘往昔為菩薩時，名為不輕，持此妙法，唯以平等佛慧教化眾生，乃至多遭毀辱，絕無一念疲厭之心，以至今日得菩提果。此持經之驗也。以此勸進二乘，當遵此范，末世持經可無厭患，自無退墮之心也。
以此妙法悟之為難，既悟守之為難，且於惡世弘持此經更難之難，故世尊憂懸之意也深，而叮嚀告誡之心也切，所以歷說持經之行。自以來，皆明悟守之事，至此遵如來行，然後乃為精持，以得六根清凈，乃見其人，故此品來也。前後諸品，文雖不一，義實一貫，參會經文，自得其旨，具見如來說法之意也。
爾時，佛告得大勢菩薩至眼、耳、鼻、舌、身、意清凈。
此將顯精持之利，先牒指持毀以警之也。毀謗之罪，如前喻品末，與說；聞持之福，如向說。將顯精持，而先牒明損益者，意謂不善持者，令彼毀謗而獲罪。法師雖能善持，得六根清凈，不能化彼強暴，但能自利而不能利他。今常不輕以佛性遍記四眾，今增上慢皆轉邪心而生正信，而自亦得六根清凈，所謂自利、利他二行具足。故將說精持，而先牒罪福，意顯持經必若常不輕者，乃盡精持之妙也。告大勢者，以忍有大力故也。
得大勢！乃往古昔至爾時，有一菩薩比丘名常不輕。
此將舉精持之人，先舉所師之佛也。佛號威音王者，可畏曰威，聞聲而伏謂之威音，不必作意而人自畏之，故曰威音王。菩薩住寂滅忍，以平等大悲普施眾生，眾生聞聲而自畏伏，故所師之佛為威音王，而人稱己曰常不輕，是以尊行加人故也。
以安忍寂滅，物我兩忘，永離憂惱，故劫名離衰。唯以忍行，故無損有益，故國名大成。此乃空劫初成之佛，已前無佛，故宗門稱向上曰威音那畔。今說精持，而先指毀謗之罪者，意謂不能持經，故損他無益。即前四安樂行，雖能守己，以免毀謗之來，不致損他，而猶不能轉彼不信以入信根。故持經法師雖能自得六根清凈，而不能令他同入，是但自利，不能利他，故非精持。
今不輕菩薩以平等大悲佛性種子遍記四眾，不但安忍謗辱，而能化彼增慢，轉罪為福，方是真精進行，有大勢力，乃盡持經之妙也。故佛將顯此行，先舉損益有深意也。
得大勢！以何因緣至汝等皆行菩薩道，當得作佛。
此徵不輕得名之因緣也。因以佛性遍觀四眾，故禮拜贊嘆，皆稱行菩薩道，當得作佛。是以平等大悲普視眾生，不輕於人也。
而是比丘不專讀誦經典至汝等皆當作佛。
此言不專讀誦經典，但行禮拜者，以經乃詮顯如來法身佛性種子之具也。今觀佛性，普觀四眾，則法身遍在大眾身中，斯則真經在人，而不在紙墨文字，即此便為真持經矣。
四眾之中，有生瞋恚，心不凈者至號之為常不輕。
此言因是而得不輕之名也。罵詈不瞋，打擲不怨，而猶常自高聲授記，愿人作佛者，此正安心寂滅，物我兩忘，無我之至也。以是之故，久而不退，即彼闡提四眾皆起信根，非此不足以化強暴，故皆號之為常不輕。
大哉！佛意甚深微妙之如此也。始也二乘不聞此經，絕無成佛之分。是法身慧命備載此經，故曰此中已有如來全身，故二乘既聞此經，皆得授記作佛。以法由人弘，若無人弘，則慧命斷絕，故所重者，又在持經之人也。且惡世難持，不善持者，令人不信生謗，則無益而有損，是則持經又最難得其人也。故說四安樂行，教以持經之方，不致彼謗。
及得其人有能持者，當供如佛，是則佛性慧命又在能持之人，而不在經矣。所謂人存政舉也。故能持之人，即得六根清凈之益，此雖自利而不能利他，是但能持而不能弘也。
今常不輕者，不專誦經，但行禮拜，而以佛性種子遍記四眾，是則佛性普在諸人，而不獨在持經者也。故能轉彼邪心，化彼兇暴而生正信，皆植成佛之因，如此方盡如來涉世利生之本懷也。
觀其義深遠，其語巧如不輕，然後為精持，故勸受持，引己往事以誡將來，佛慈深矣。
爾時，世尊欲重宣此義，而說偈言：
過去有佛，號威音王至漸具功德，疾成佛道。
此頌述不輕遠因也。從過去有佛下，至疾成佛道四十句，通頌不輕持經之事，連言命終聞經，先言增壽，後言值無數佛，是知慧命相續，永永無窮也。
彼時不輕，則我身是至今於我前，聽法者是。
此言今緣以證昔因也。彼時不輕下十四句，言不輕即我，彼謗毀者即現前四眾也。
我於前世，勸是諸人至世世值佛，疾成佛道。
此結勸持也。我於前世下，至時說是經十六句，顯昔勸之益。是故行者下八句，言今勸之益。言時聞時說，所謂欲識佛性義，當觀時節因緣也。
古釋齊此已前二十品名正宗分，此後八品判屬流通。今愚以開示悟入四字，分二十八品，通是正宗，以至後十一品，為悟佛知見，及後至六品，為入佛知見。已前二十二品通名信解，向後六品顯行證，故意以藥王明行為入。此與古釋全不相蒙，而以義為準，臨文自當證知。
此品來意，由前世尊廣說持經之功，復示自持之行，是則當機圓悟已極，已遂如來出世本懷，且得地涌持經之眾，故如來歡喜，乃極盡神力而印證之，且示當機平等法界，直令睹佛境於目前，見凈土於當下，以顯法利已圓，將付法王家業也。
然後地涌之眾以發啟者，正顯自心性德滿足，方為法華全體也。如來即現神力，遍身毛孔皆放光明，舌至梵天，地皆震動者，所謂通身吐露，徹底掀翻也。諸佛同放光明，以顯佛佛道同也。十方諸佛同坐光中，空中出聲，遙贊釋迦說法華經者，以顯十方諸佛心心相印也。
十方世界通達無礙如一佛土者，乃昭廓法身真境，以消二乘限量之心也。如來至此，極盡神力，發揚此經功德不盡者，以如來所有一切之法、一切自在神力、一切密秘之藏、一切甚深之事，皆於此經宣示顯說，故久默斯要，今乃說之。以其難信難解，今已深信深解，所謂悟佛知見也。
而奉持之功德亦非思議可及，故開示至此，顯理已極，妙悟已圓，乃盡佛神力以印證之，故判此品已前為信解之真因。因心既真，可克妙果，故次。先此品來意，顯地涌之眾皆克家之子也。舊判此品連後七品俱屬流通，此品為發起，義有未盡，故愚判連後五品為入佛知見，由行以證果，方盡如來說法儀式故也。
爾時，千世界微塵等菩薩至解說、書寫而供養之。
此地涌之眾請持妙法也。然地涌之眾，皆克家之子，特為持經而出。何以一向默住，直待至此方請者，以此大眾向住下方空中，行頭陀事，志樂靜處，似未達涉俗利生之事，故待世尊分別持經功德以堅愿樂之心，及說不輕以示二利之行，故至此方於佛前，愿於滅後，凡分身所在滅度之處，皆愿廣說此經，亦自欲得是真凈大法，所以請也。
新記之眾，愿於他方弘經，而不敢在娑婆；藥王愿在娑婆，而不敢往十方；唯地涌之眾，愿往分身所在之處，廣說此經，則愿大而心廣，與佛心等，故特付囑之。
爾時，世尊於文殊師利等至地皆六種震動。
此如來印許持經，故現大神力，以示得遂本懷，踴躍歡喜之意也。舊住娑婆，言文殊等在會，與地涌之眾，揀非他方云集者，以將囑累先現神力警之也。神力，乃法界無作妙力也。華嚴為之神變相。廣長舌者，如來三十二相有覆面舌，今言出廣長舌，乃神力所現也。舌雖大而不出口。今言出廣長舌，上至梵世，且梵世乃色究竟處也。
而云至者，正顯有色相處，凡一切音聲形色，皆說法音聲也。毛孔甚微細，世界甚廣大，而云一切毛孔放無量無數色光，遍照十方世界者，意顯正報毛孔，依報微塵，一一其中智光充滿，皆說法之地也。此釋迦一佛所現神力之廣大如此。眾寶樹下諸佛，乃分身云集之佛，一一舌相光明皆與釋迦等無有異者，顯佛佛道同也。現神力滿百千歲者，放光之頃，即經如許長時，顯三際平等也。
至梵世，則豎窮；遍十方，則橫該；百千歲，則三世。意顯此舌根豎窮橫遍十方三世，神力充滿，法音彌布，意將以此神力說此經之功德猶不能盡也。謦欬彈指，最小音聲，而能遍至十方地皆震動者，意顯法音稱真法界，故聲所及處，眾生聞者，無明頓破之象也。將顯贊經功德，故先現此神力也。
其中眾生：天、龍、夜叉至皆大歡喜，得未曾有。
此言眾生八部各因神力攝受，開佛知見也。其中眾生八部皆住十方界光中之所攝受者，且此皆肉眼不能遠見，今因佛光所攝，皆遙見娑婆世界空中云集十方分身諸佛，及見釋迦、多寶并無邊法會圍繞釋迦者，是所謂開佛知見，頓見靈山一會儼然現在，故皆歡喜，得未曾有，此因神力所攝也。
爾時，諸天於虛空中至通達無礙，如一佛土。
此言空中諸天，因光所照，見靈山一會說法華經，轉教眾生隨喜者，意顯能入法性真空，方能悟此妙法，據此乃可轉教眾生隨喜，正謂坐如來座，方能弘持此經也。彼諸眾生聞此聲已，皆向釋迦三稱者，此因轉教，故諸聞者各各開佛知見也。
以種種瓔珞妙物遙散娑婆者，以諸妙行一一回向佛道也。所散之物變成寶帳者，以理融事，通歸法界也。十方世界通達無礙，如一佛土者，開佛知見，則一切根、塵、識界廓然無礙，此皆神力所致也。
爾時，佛告上行等菩薩至此經功德猶不能盡。
此結顯經德，已上種種神力說不能盡也。且以至梵天之舌相，照十方之毛光，合十方云集分身諸佛之神力，滿百千歲之長時，是則豎窮三際，橫遍十方，震動大千，通諸佛土，如是神力於無量劫說此經之功德猶不能盡者，極顯此經乃法界之全體。然諸佛神力雖廣大無比，猶是分顯，未能盡舉法界之量，如所謂未遍普賢一毛孔故也。
以法界全體，諸佛眾生正報之毛孔，依報世界之微塵，一一遍含十方剎土。大經云：普賢一一毛孔中，不可說剎次第入，毛孔能受彼諸剎矣。言後五百歲，佛滅度後，初五百年解脫堅固，二五百年禪定堅固，三五百年多聞堅固，四五百歲福德堅固，五五百年斗諍堅固。今云後五百年，即斗諍堅固之時，女人於此難持之時持之，所以得益最勝。女人如此，其男可知。
得菩薩神通，無生法忍至成就如是功德智慧之力。
此猶約女人持經生凈土者，而言功德也。無生法忍，登地乃得，已證平等真如，已破妄見，故眼根清凈。已轉七識根塵，故見七百萬二千億那由他河沙等諸佛。以諸佛法身應念現前，故遙見共贊：汝能於下，至無有與汝等者，皆諸佛贊辭也。以非有為功德，故不能焚漂。以稱法界性，故說不能盡也。
言破諸魔等者，諸魔即五陰魔，生死軍即死魔，余怨敵即煩惱魔。言能破悉摧，所謂與五陰魔、煩惱魔、死魔共戰，有大功勳，出三界，破魔網，故云能破能摧也。以得諸佛之慧命，故諸佛共護。以超越世間，故天人不如。以得一乘佛慧，故三乘之禪定不能與等。以三乘未得佛慧故也，故結之曰此菩薩成就如是功德智慧之力。此借女人以贊，故廣結其大益也。
若有人聞是藥王菩薩至所得功德如上所說。
上言能依全經修行，此言但能隨喜一品之利益也。能隨喜贊善則舌根清凈，故口出青蓮華香。已悟色身即法身，故毛孔中出栴檀之香，而功德說不能盡也。羅什滅後，塔前涌青蓮華一枝，啟塔視之，華從舌根出，是譯妙法華經之驗也。
是故宿王華至病即消滅，不老不死。
此以一品囑累宿王，意在持經以苦行為本也。後五百歲，閻浮提中魔強法弱之時，非苦行不能廣宣此經，非護持不能無障，故囑宿王無令諸魔得其便也。特囑宿王當以神力守護者，以此經是閻浮提人病之良藥，如天甘露，故云病即消滅，不老不死。以此經佛付囑地涌之眾，意在十方世界往返弘宣，而且以藥王專在娑婆尚不愜心，今以此品單付宿王，囑在南閻浮提廣宣流布者，況閻浮乃四洲之一耳。其境甚狹，其人甚惡，佛何獨重於此耶？
然十方雖廣，實佛本心。以佛化娑婆，彼三洲不生，唯現閻浮，乃身教之地，人多弊惡，故獨囑之。意顯閻浮提人與此經有緣，故為良藥，非此經不能攝化，非苦行不能弘宣，故獨以此品歸重也。
宿王華！汝若見有受持是經至應當如是生恭敬心。
此囑宿王敬奉持經之人也。青蓮華，喻妙凈明心。粖香，喻微妙神通。言持經者已具此經，故以此散之。以見其人不久坐道場，破魔軍，說法度人，出生死海，固當恭敬如佛想也。
說是時至語言陀羅尼。
此言聞品得益也。以入佛知見深證實相，故達一切眾生語言，皆入法性，故得陀羅尼總持法門也。言藥王得現一切色身三昧，則一切色皆是佛身。今云語言陀羅尼，則一切言音皆是法音，以八地菩薩出真如定，進至九地，當法師位，現身說法，此在七地已具體而微，故為後位勝進相也。
多寶如來於寶塔中至利益無量一切眾生。
此因說藥王本事苦行持經，皆已妙契法身，故多寶贊嘆宿王華而問此事，利益眾生，故伸贊嘆也。多寶出現，原為證明此經，意在得人以續慧命，故今贊嘆藥王。次乃復召妙音，已得其人，則終會不再見矣。