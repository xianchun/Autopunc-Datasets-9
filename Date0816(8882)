太原王氏子。陞座，僧問：如何是和尚家風？師云：一言已出，駟馬難追。問：如何是城裏佛？師云：十字街頭石幢子。問：如何是爲人一句？師云：四角六張。進云：意旨如何？師云：八凹九凸。問：不落三寸時如何？師云：乾三長，坤六短。進云：意旨如何？師云：切忌地盈虚。問：昔日靈山分半座，二師相見事如何？師云：記得麽？僧良久，師打禪牀一下云：多年忘却也。師云：且住且住，若向言中取則，句裏明機，也似迷頭認影。若也舉唱宗乘，大似一場寐語。雖然如是，官不容針，私通車馬。放一線道，有箇葛藤處。師遂打禪牀一下云：三世諸佛盡皆頭痛。且道大衆還有免得底麽？若一人免得，無有是處；若免不得，海印發光。師乃竪起拂子云：者箇是印，那箇是光？者箇是光，那箇是印？掣電之機，徒勞佇思。會麽？老僧説夢，且道夢見箇什麽？南柯十更。若不會，聽取一頌：北斗挂須彌，杖頭挑日月。林泉好商量，夏末秋風切。
開堂升座，僧正宣疏白槌罷。有僧問：大用現前，不存軌則，請師揮劒。師云：點眼知人意，看取令行時。進云：腦後穿。師云：齋後鐘。問：如何是佛法大意？師云：推天磕地。問：心法無形，如何彫琢？師云：一丁兩丁。進云：未曉者如何領會？師云：透七透八。問：如何是大愚境？師云：四面峯巒秀，沿江一帶清。進云：如何是境中人？師云：滿城公子貴，林下道人棲。問：拈槌竪拂卽不問，當機一句事如何？師云：燋頭燎面。進云：雷音已徹青雲外，向上極則又如何？師云：且領前話。乃云：問話且住，净名杜口，猶涉繁詞；達磨西來，平欺漢地。放一線道去，也放箇葛藤處。所以李長者云：有情之本同，智海以還源。抱識含流，總法身而爲體。諸仁者既是總法身而爲體，還知道須彌吞却法身，法身吞却須彌麽？諸仁者朝夕與古佛同參，與諸方老和尚同參。山僧今日與大衆同參，且道參箇什麽？如是定當得，且認得箇著衣喫飯，猶去衲僧半月程在。若定當不得，來年更有新條在，惱亂春風卒未休。
上堂，僧問：如何是道？師云：八斛四斗。進云：如何是道中人？師云：煑粥煠飯。問：寶劒未出匣時如何？師云：切忌道著。進云：出匣後如何？師云：天魔腦裂。乃云：舉一步須彌岌峇，海水騰波；不舉一步，放微塵國土，助一切諸佛出興，於世轉大法輪。還信得麽？若信得，西瞿耶尼喫飯去。
上堂，僧問：如何是祖師西來意？師云：白日燒地眠，夜間炙地卧。問：既是清淨法身，爲什麽却澡浴？師云：頭出頭没。進云：爲什麽如此？師云：只爲如此。問：古鏡未磨時如何？師云：照破天下人髑髏。進云：磨後如何？師云：黑似漆。
上堂，僧問：洪鐘纔擊，大衆雲臻，祖意西來，乞師垂示。師云：六丁六甲。進云：未曉者如何領會？師云：會卽錯。問：馬師未見讓師時如何？師云：緊。進云：見後如何？師云：切。問：如何是佛？師云：鋸解秤鎚。師云：德山入門便棒，臨濟入門便喝。一棒一喝，若雙峰而互出。賓主未辨，恓恓而萬里鄉關；照用雙行，擬擬而千差塞路。諸上座到者裏如何話會？乃云：棒喝齊施早已賒，古今皆贊出周遮。二途不涉憑何説，南海波斯進象牙。
上堂，僧問：特特上來伸三拜，乞師分付拄杖子。師云：科。進云：恁麽則功不虚施也。師云：重。因請首座開堂，僧問：承和尚有言：一人悟道，三界平沉。首座悟道，三界還沉也無？師云：不淹不抑。進云：一言纔出，大地全收。師云：落三落四。師乃云：爲衆竭力，蓋爲袈裟同肩，一處喫飯。莫是人各披一條，同鍋喫飯麽？此是分見，還知道三世諸佛共披一條。所以釋迦身長丈六，留下袈裟與彌勒。彌勒身長千尺，披得恰好。何故如此？蓋爲長者長法身，短者短法身。要得易會麽？古佛與露柱相交，佛殿與天王鬭額。若也不會，單重交拆。
上堂云：有時一喝只作一喝用，有時一喝作探竿影草，有時一喝如踞地師子，有時一喝如金剛王寶劒。若是金剛王寶劒，不敢正眼覷著，覷着卽喪身失命。乃有頌云：不是干將鑄，那關四氣吹。匣内青虵吼，逢妖任便揮。若得全提者，當機豈失時。毗盧驚得走，大衆盡攢眉。
上堂云：大愚相接大雄孫，五湖雲水競頭奔。競頭奔，有何門，擊箭寧知枯木存。枯木存，一年還曾兩度春。兩度春，帳裏真珠撒與人。撒與人，思量也是慕西秦。
舉僧問汾州：和尚，如何是接初機句？州云：汝是行脚僧。如何是辨衲僧句？西方日出卯。如何是正令行句？千里特來呈舊面。如何是立乾坤句？北俱盧州長粳米，食者無貪亦無嗔。師云：將此四句語以驗天下衲僧，子細思量。將此四句語被天下衲僧，一時勘破。
筠州府主李密諫請就上藍，開堂乃拈香云：恭爲今上皇帝萬歲，太后千秋。又拈香云：此一瓣香奉爲府主密諫，洎闔郡官僚常居禄位。此一瓣香奉爲施主檀那在筵龍象。師乃云：還有人委得落處麽？若委得，隨機利物，應化無方。天上人間，出没卷舒，縱横自在。若也未委落處，釋迦老子，三世諸佛，二十八祖，天下老和尚，一時抛在爐中，從聽老僧葛藤。時有僧問：如何是佛？師云：還記得麽？僧云：若不請益，争知如是。師擊禪牀一下云：早是忘却了。僧云：放和尚一線道。師云：一任𨁝跳。問：如何是洪州境？答云：滕王閣下千峰秀，孺子亭前薄霧生。僧云：如何是境中人？答云：出入敲金鐙，朱衣對錦屏。問：如何是翠巖境？師云：洪井滔滔急，山高勢近人。問：如何是境中人？師云：朝去暮歸。師復云：問話且止。山僧道薄人微，素無德行。叨承密諫諸官僚同伸堅請，陞於此座，上答皇恩國祚永安，法輪常轉。且道法輪作麽生轉？欲得會麽？須彌山上倒飜身，却來堂中疊足坐。呵呵呵，是什麽？飯籮裏坐却受餓，和泥合水與麽過。上士聞之𡁱𡁱，下士聞之肯可，子細思量却成口過。要會麽？一六三四二，直言曲七一。桃李火中開，黄昏候日出。久立尊官，伏惟珍重！
上堂云：翠巖路滑，徒勞竚思。又云：翠巖路險巇，舉步涉千谿。更有洪源水，滔滔在嶺西。擊禪牀，下座。
上堂云：樵婦檐柴，醫王辨價，藥多病甚。便下座。
上堂，舉雪竇和尚云：一問一答總未有事在。假饒盡大地乾坤，草木叢林，盡爲衲僧，異口同音，致百千問難，不消老僧弹指一下。並乃高低普應，前後無差。師云：翠巖卽不然。盡乾坤大地微塵化爲衲僧，各致一問，問問各别。却向伊道：你許多衲僧皮下還有血麽？
上堂云：爲衆竭力，禍出私門。便下座。
上堂云：槌鐘擊皷聚集，諸上座上來下去，子承父業，賺殺多少人。
上堂，舉盤山頌云：光非照境，境亦非存。光境俱忘，復是何物？師乃竪起拂子云：微塵諸佛光明，總在這裏，照破你諸人心肝五臟、脾胃肝膽。衲僧面前不得道着，切宜忌口。擊禪牀下座。
小參，示衆云：一擊響玲瓏，喧轟宇宙通。知音纔側耳，項羽過江東。與麽會，恰認得驢鞍橋作阿爺下頷。
小參，示衆云：僧中有奇人，俗士中亦有奇人。聖朝楊億侍郎有頌云：八角磨盤空裏走，金毛師子變作狗。擬欲藏身北斗中，應須合掌南辰後。師云：要會麽？一偈播諸方，塞斷衲僧口。下座。
上堂云：有句無句，如藤倚樹。樹倒藤枯，恰認得箇倒根處。
上堂云：霧卷雲收，江山迥秀。不傷物義，波斯去帽。
上堂云：麄言及細語，皆歸第一義。諸上座每日上來，老僧説夢，誑嚇諸人。雖然如是，子承父業，賺殺多少人。下座。
上堂云：十地驚心，二乘罔測，銅頭鐵額。擊禪牀下座。
上堂云：端然據坐，度脚買靴，左視右顧，不准一錢。
上堂，舉先翠巖云：我一夏與師僧東説西話，你看我眉毛在麽？保福云：作賊人心虚。師云：何故如是？得人一牛，還人一馬。下座。
上堂云：大洋海底排班位，從頭第二鬢毛斑。爲什麽不道第一鬢毛斑？要會麽？金蘂銀絲成玉露，高僧不坐鳳凰臺。下座。
上堂云：竪窮三際，横徧十方。拈起也帝釋心驚，放下也地神膽戰。不拈不放，唤作什麽？自云：蝦䗫。下座。
上堂云：若有仙陀者，更不待毫光。下座。
上堂云：三世諸佛不知有，狸奴白牯却知有。乃拈起拂子云：狸奴白牯，總在這裏放光動地。何謂如此？兩段不同。下座。
上堂云：德山入門便棒，臨濟入門便喝。翠巖這裏卽不然，三門前好與三十棒。何謂如此？棒喝齊施早已賒，古今皆賛絶周遮。二途不涉憑何説，南海波斯獻象牙。下座。
上堂云：大衆集定，現成公案，也是打揲不辦。下座。
上堂，拈起香匣云：明頭暗合。道得，天下横行；若道不得，且合却。下座。
上堂云：砂裏無油事可哀，翠巖嚼飯餧嬰孩。他時好惡知端的，始覺從前滿面灰。擊禪牀下座。因筠州張一郎到。
上堂云：久思張處士，相别十餘月。今日上山來，鐵鉢煑山蕨。歸去到筠陽，但請與麽説。
上堂，僧問：一切有爲法，如夢幻泡影。真實事請師舉。師云：兩段不同，向下文長。問：滿身是眼，口在什麽處？師云：三跳。僧云：學人不會，特伸請益。師云：章底詞秋罷，歌韻向春生。師乃云：雲收霧卷江山白，皎日凝波又多途。下座。
舉外道問佛：不問有言，不問無言。世尊據坐。外道云：世尊大慈大悲，開我迷雲，令我得入。師云：大小世尊被外道當面塗糊，只如外道云令我得入，要且不曾夢見。既不曾夢見，爲什麽悟去？阿難問迦葉：佛傳金襴外，别傳箇什麽？迦葉召阿難，難應諾。迦葉云：倒却門前刹竿着。師云：千年無影樹，今時没底靴。五通仙人問佛云：佛有六通，我有五通。如何是那一通？佛召五通仙人，仙人應諾。佛云：那一通，你問我。師云：五通仙人如是問，佛如是答，要且不會那一通。祖師問童子云：汝從何來？子云：我心非往。祖云：你住何所？子云：我心非止。祖云：汝無定也。子云：諸佛亦然。祖云：你非諸佛。子云：諸佛亦非。師云：祖師一問，童子一答，總欠會在。如今諸人作麽生會？𦋺賓國王仗劒問師子尊者云：師得藴空否？者云：已得藴空。王云：還離生死否？者云：已離生死。王云：既離生死，當施我頭。者云：身非我有，豈況於頭。王斬之，白乳高數尺，王臂自落。師云：當時尊者引頸，王便舉刃。當恁麽時，有人出來諫得住麽？至今無人斷此公案。如今衲僧作麽生斷？傅大士云：夜夜抱佛眠，朝朝還共起，起坐鎮相隨，如身影相似。欲識佛去處，只這語聲是。玄沙云：大小傅大士，只認得箇昭昭靈靈。師云：認與不認，來年更有新條在，惱亂春風卒未休。寶公令人傳語思大和尚云：何不下山來教化衆生，一向目視雲漢作什麽？思云：三世諸佛被我一口吞盡，何處更有衆生可度。師云：思大只見錐頭利，不見鑿頭方。臨濟見僧來，竪起拂子，僧便禮拜，濟便打。師云：這僧有理不伸，死而不吊。如今且作麽生與這僧出氣？思和尚問神會：從什麽處來？會云：曹溪來。思云：你在曹溪得何意旨？會振身而立。思云：猶帶瓦礫在。會云：和尚這裏莫有真金與人麽。思云：設有，向什麽處着？師云：真金瓦礫，錯下名言。如今唤作什麽？思和尚令石頭送書與讓和尚，囘來與你一箇鈯斧子住山。石頭才到便問：不求諸聖，不重己靈時如何？讓云：子問太高生，何不向下問。頭云：寧可永劫受沉淪，不從諸聖求解脱。便歸去。思云：書達否？頭云：書亦不達，信亦不通。去日蒙和尚許箇鈯斧子，便請。思垂下一足，頭便禮拜。師云：思和尚垂足，石頭禮拜出去。要且不得他鈯斧子，且道後來石頭用箇什麽？五洩到石頭便問：一言相契卽住，一言不契卽去。石頭㨿坐。洩云：與麽則不相契也。便出。石頭召云：闍黎！洩囘首。頭云：從生至老，只是這箇囘頭，作麽？洩忽然大悟，便抝折拄杖。洞山云：當時若不是五洩先師，也大難承當。雖然如是，猶涉途在。師云：石頭㨿坐，五洩便去。石頭召他，却成多事。
有尼參臨濟，要開堂。談空勘云：你有五障，不得開堂。尼云：龍女成佛有幾障？空云：龍女現十八變，你試變看。尼云：不是野狐精，變箇什麽。空便打數下。師云：且道尼具眼麽？只擔得箇斷貫索，且作麽生會？僧問藥山：學人有疑，請師決。山云：晚間上來，爲闍黎決疑。至晚上堂，大衆集定，山云：今日決疑，僧在麽？其僧便出來。山下座把住云：大衆，這僧有疑。與一推便歸方丈。師云：藥山決疑，土上加泥。然雖如是，這僧也不得孤負藥山。藥山尋常不爲師僧説話，院主白云：堂中師僧久思和尚示誨。山云：槌鐘着。大衆集定，便歸方丈。院主隨後問云：和尚許爲大衆説話，爲什麽一言不措。山云：經有經師，論有論師，争恠得老僧。師云：藥山歸方丈，當初院主恠藥山不爲他説話，可謂誤他三軍。
藥山示衆云：智不到處，切忌道着。道着卽頭角生。道吾便出去。雲巖問藥山：智師兄爲什麽不祇對和尚？山云：却是智頭陁會得，你去問取。雲巖却去問：師兄適來爲什麽不祇對和尚？吾云：我今日頭痛，你問取和尚。雲巖遷化了，吾云：雲巖不知有，悔不當初向伊道。雖然如是，要且不違藥山之子。師云：雲巖不知有，悔不當初向伊道。只如道吾與麽道，還有也無？
大慈和尚云：老僧一生不會答話，只解識病。時有僧出來，大慈便歸方丈。師云：這僧出來，大慈便歸方丈，並無箇道理。什麽處是識病處？如今也須子細。
僧參汝州南院，纔到面前，僧云：敗也。院引拄杖向僧面前，僧無語，院便打。師云：這僧只知頂上生光，不知脚下有刺。
觀和尚見新到來，作麵引次，以引示之，其僧便去。觀至晚間問首座：新到在什麽處？座云：當時便去。觀云：是卽是，祇得一橛。師云：觀和尚道他得一橛，大似壓良爲賤。何故？爲他彼此是出家兒。
南泉拈起蕨菜問杉山：這箇大好供養。山云：非但者箇，百味珍羞，他亦不顧。泉云：雖然如是，總須嘗過。師云：杉山與麽道，還免得麽？若免得去，未具眼在；若免不得，又違前言。
魯祖見僧來，便面壁。師云：魯祖何勞如此，不用面壁。若有僧來，云：見什麽，知時好。
鄧隱峯在襄州破威儀堂，只著襯衣。拈静槌云：道得卽不打，道不得卽打。衆皆默然，峯便打。師云：此語有勘破處。且道勘破阿誰？
臨濟上堂，有僧出立，濟便喝。僧禮拜，濟便打。師云：臨濟也大正。如今作麽生會？
僧問洞山：時時勤拂拭，莫使有塵埃。爲什麽不得他衣鉢？山云：直道本來無一物，也未得他衣鉢在。師云：總不得他衣鉢，與佛同參，且道參得阿誰？
同光帝問興化：朕收得中原之寶，只是無人酬價。化云：如何是陛下中原之寶？帝引手展撲頭脚。化云：君王之寶，誰敢酬價。師云：興化下一着語，可謂酩酊。如今作麽生斷？
靈雲悟桃花頌：三十年來尋劒客，幾囘落葉又抽枝。自從一見桃花後，直至如今更不疑。遂舉似潙山。山云：從緣得入，永無退失，汝善護持。又舉似玄沙。沙云：諦當甚諦當，敢保老兄未徹在。師云：有人如今問玄沙意作麽生。且道這箇人還徹也未？
臨濟上堂，有僧出來，濟便喝，僧亦喝，便禮拜。濟便打，僧無語。師云：臨濟也太心麄，好彩是這僧。若是今時衲僧，且作麽生出氣？
地藏問僧：什麽處來？僧云：南方來。藏云：南方有何言教示徒？僧云：彼中金屑雖貴，眼裏着不得。藏云：我道須彌山在你眼裏。師云：且道地藏還免得這僧眼麽？
僧問趙州：大耳三藏第三度覓國師不見，未審在什麽處？州云：在大耳三藏鼻孔裏。師云：只如三藏還免得國師鼻孔麽？國師三唤侍者，侍者三應。國師云：將爲吾辜負汝，誰知汝辜負吾。師云：國師與侍者總欠會在。如今作麽生會？
欽山問德山云：天皇也與麽道，龍潭也與麽道。未審德山如何道？德山云：你試舉天皇龍潭底。欽山擬議，德山便打。師云：欽山只顧其前，不顧其後。如今作麽生與欽山出氣？
石鞏爲獵人，趁一鹿從馬祖庵前過，問云：還見我鹿麽？祖云：你是甚人？鞏云：我是獵人。祖云：你會射麽？鞏云：解射。祖云：一箭射幾箇？鞏云：一箭射一箇。祖云：你不解射。鞏云：和尚莫解射否？祖云：我解射。鞏云：一箭射幾箇？祖云：一箭射一羣。鞏云：彼此生命，何用射他。祖云：你既如是，何不自射。鞏云：若教某甲自射，直是無下手處。祖云：這漢無明煩惱頓歇。鞏於是以刀斷髮，在庵中執侍。師云：馬祖一箭射一羣，猶未會射。山僧一箭射蠢動含靈，無不中者。雖然如是，只道一半，留一半與後人道。
大禪佛參仰山，翹一足云：釋迦老子亦如是，西天二十八祖亦如是，和尚亦如是，某甲亦如是。仰山打四藤條。師云：此不得作賞，不得作罰。如今作麽生會？
香嚴示衆云：如人上樹，口啣樹枝，脚不踏樹，手不攀枝。忽有箇人問西來意，擬欲詶他，又喪身失命；不對他，又違他所問。師云：問者答者俱不免喪身失命，如今衲僧作麽生會？
玄沙示衆云：諸方老宿盡道接物利生，忽遇三種病人，作麽生接？患盲者，拈椎竪拂，他又不見；患聾者，語言三昧，他又不聞；患瘂者，教伊説，又説不得。且道作麽生接？若接此人不得，佛法無靈驗。師云：早知燈是火，飯熟也多時。玄沙上堂，衆集定，以拄杖一時趁下。向侍者道：我今日嶮入地獄若箭射。者云：且喜和尚再復人身。師云：大小玄沙前不至村，後不至店。且作麽生道得出身路？
龍牙問翠微：如何是祖師西來意？微云：與我過禪板來！牙取禪板，微接得便打。牙云：打卽任打，要且無祖師意。又問臨濟：如何是祖師西來意？濟云：與我過蒲團來。牙取蒲團，濟接得便打。牙云：打卽任打，要且無祖師意。後住龍牙，僧問：和尚那時問二尊宿祖師意，此二尊宿道明也未？牙云：明卽明矣，只是無祖師意。師云：當初如是，如今衲僧皮下還有血麽？
南泉、歸宗、麻谷禮拜國師。到半路，南泉於地上畫一圓相云：道得卽去。歸宗入内坐，麻谷作女人拜。泉云：與麽則不去也。宗云：是什麽心行？師云：當初若見，每人打一棒，且得天下太平。
法燈和尚示衆云：某甲本欲居山藏拙，養道過時。柰緣先師有不了底公案，出來了却。時有僧問：如何是先師不了公案？燈打一拄杖云：祖禰不了，殃及兒孫。僧云：某甲有什麽過？燈云：過在我殃及你。師云：爲衆竭力，禍出私門。
龍牙問德山：學人收得鏌鎁劒，擬取師頭時如何？山云：你向什麽處下手？牙指地。後到洞山，纔人事了，便舉前話。洞山拽拄杖云：還我德山頭來。牙無語，洞山便打。師云：當斷不斷，如今作麽生斷？
雲居齊和尚問僧：從什麽處來？僧云：堂中來。居云：何得自謾？師云：若不如是，争知如是。
豐干欲遊五臺，謂寒山拾得云：你若共我遊臺，便是我同流；你若不共我遊臺，不是我同流。寒山云：你去遊臺作什麽？干云：禮拜文殊。山云：你不是我同流。師云：豐干大似辨才遇蕭翼。
潙山問仰山：甚處來？仰山云：田中來。潙山云：田中多少人？仰山插鍬叉手而立。潙山云：南山大有人刈茆。仰山拔鍬便行。師云：只得一橛，諸人别有會處麽？
南泉一日兩堂争猫兒，泉遂提起云：道得卽不斬。衆無語，泉便斬。後舉似趙州，州將草鞋戴頭上出去。泉云：子若在，救得猫兒。師云：大小趙州只可自救。
僧問六祖：黄梅意旨什麽人得？祖云：會佛法人得。僧云：和尚還得否？祖云：不得。僧云：和尚爲什麽不得？祖云：我不會佛法。師云：會得二頭。不會三首。作麽生道得出身路？
僧問趙州：狗子還有佛性也無？州云：無。僧云：一切衆生皆有佛性，爲什麽狗子無佛性？州云：他有業識性在。師云：説有説無，也好兩彩一賽。如今作麽生道？
雲蓋問石霜：萬户俱閉卽不問，萬户俱開時如何？霜云：堂中事作麽生？蓋云：無人接得渠。霜云：道也煞道，只道得八九成。蓋云：却請師道。霜云：無人識得渠。師云：先行不到，末後太過。呌紫湖和尚夜於僧堂前呌捉賊，大衆皆驚。有一僧堂中出，紫湖攔胷把住云：捉得也，捉得也。僧云：某甲不是。湖云：是卽是，只是你不肯承當。師云：紫湖買帽相頭。
趙州一日雪裏卧，呌云：相救，相救！有一僧亦來邊卧，州便起去。師云：這僧在趙州圈裏，還有人出得麽？
洞山普請次，巡寮見一僧不出。山云：你何不出普請。僧云：某甲不安。山云：你尋常安時又幾曾去？師云：且道此僧幾曾不去？
龐居士問大梅和尚：久響大梅，未審梅子熟也未？梅云：你向什麽處下口？士云：百雜碎。梅云：還我核來！師云：此二人前不至村，後不至店。
魯祖見僧來，便面壁。南泉云：我尋常不欲向師僧道，未具胞胎已前會取，尚不得一箇半箇。魯祖與麽驢年去。師云：大愚這裏卽不然，未具胞胎已前會得，打折你腰。
中邑和尚見僧來，乃拍口作和和聲。仰山來，邑亦拍口。山從東過西，邑又拍口。山從西過東，邑又拍口。山當面而立，邑云：你從何得？山云：從潙山得。山却問邑：師從何得？邑云：我從章敬得。師云：看兩箇老和尚可煞漏逗，對面相謾。瑘云：愁人莫向愁人説。
達磨臨順世時，謂二祖云：你在吾身邊得箇什麽？祖禮拜，依位立。磨云：汝得吾髓。師云：二祖被達磨塗糊，道得髓。皮也未夢見，因什麽紹嗣祖師位？
秘魔巖常持一义，見僧來乃云：道得也义下死，道不得也义下死。後大禪佛來，跳向秘巖懷裏，巖便撫大禪背三下，大禪起來斫手云：三千里外賺我來。師云：還有賺處也無？非但賺他大禪佛，大愚今日也賺大衆上來。瑘云：雷聲浩大，雨點全無。
仰山有僧來辭，山以手劃一劃，其僧不去。山又劃一劃，其僧乃去。師云：前爲什麽不去，後爲什麽却去？要會麽？特爲注破。前一劃與後一劃都成兩劃。
佛在日，有一女子旋遶世尊三匝，乃入定，世尊勑文殊出此女子定。文殊盡其神力，不能出得女子定。世尊云：下方去四十二恒河沙國，有罔明菩薩能出此女子定。于時罔明至女前彈指三下，女子從定而出。師云：文殊是七佛之師，爲什麽出女子定不得？罔明具什麽神力，却出得？要會麽？僧投寺裏宿，賊入不良家。
文殊問無着：近離什麽處？着云：南方。殊云：南方佛法如何住持？着云：末法比丘，少奉戒律。殊云：多少衆？着云：或三百或五百。着却問：此間佛法如何住持？殊云：龍蛇混雜，凡聖同居。着云：多少衆？殊云：前三三與後三三。師云：文殊道前三三後三三，作麽生會？要會麽？千年無影樹，今時没底靴。
古人道：我有一句子，待犢牛生兒卽向汝道。師云：我卽不然，犢牛生兒也不向你道。何故如是？若向你道，何處更有王老師？
道吾聞趙州來，吾取豹皮裩着，將吉嘹杖於三門下，翹一足。州纔到，吾便唱諾。州云：小心伏事着。吾又唱諾。師云：有人見得此二人落處，不妨具眼。若不知落處，未具眼在。乃擊禪床一下云：若也不會，打與三百。
德山小參示衆云：今夜不答話，有問話者三十棒。有僧出禮拜，德山便打。僧云：某甲話也未問，和尚爲什麽打某甲？德山云：你是甚處人？僧云：新羅人。山云：未踏船舷，好與三十棒。師云：時人盡道德山作家用得好。若與麽，還曾夢見麽？大愚道：德山被這僧一推，直得瓦解冰消。雖然如是，今日覓一箇尊宿也大難得。
普眼菩薩入定，遍觀三千大千世界，覓普賢菩薩不見，未審普賢在什麽處。佛言：汝但於静三昧中起一念，必見普賢在空中乘六牙白象。師云：諸人者且作麽會？普眼推倒世尊，世尊推倒普眼。你且道普賢在什麽處？
輝日流光勢，還曾結衆疑。吹毛横宇宙，擬把却施爲。瞥起和根去，擡眸早已遲。投機須得妙，何處覓牟尼。
師入院上堂，示衆云：夫第一義諦，非智辯所詮、心機所測，教外别傳，不立文字。既到這裏，復且如何？直須坐斷毗盧，不存凡聖。還能如是麽？若也未能，山僧重説偈言去也。不結毗盧印，那弘古佛心。明月照幽谷，寒濤助夜砧。諸人委悉麽？各希發問。問：昔日靈山分半座，師今登陟意如何？師云：你承當得麽？問：如何是法華境？師云：後不搆前。如何是境中人？師云：三日後看。問：祖意西來事，請師直指陳。師云：截耳卧街。僧云：見者盡攢眉。師云：非公境界。問：不落今時，請師道。師云：落。問：如何是佛？師云：蘆芽穿膝。僧云：如何是道？師云：七縱八横。僧云：如何是道中人？師云：緊裹頭。僧云：如何是和尚家風？師云：廣額旃陁羅。問：如何是祖師西來意？師云：朱唇皓齒。僧云：學人不會。師云：斜墜搔首。問：牛頭未見四祖時，爲什麽百鳥啣花？師云：果熟猿猱重。僧云：見後爲什麽不啣花？師云：疎林鳥不過。問：雪覆千山時如何？師云：樵人迷古路，漁父鏁孤舟。問：可來白雲裏，教你紫芝歌。如何是紫芝歌？師云：不是吴音，切須漢語。問：數日不聞師誨語，今朝陞座意如何？師云：一年春盡一年春。師乃云：夫參學須具擇法眼，不得顢頇。若得正眼精明，一切無滯。不見古人道：一句語中須具三玄，一玄中須具三要。古人恁麽道，意在於何？鵞王擇乳，素非鴨類。
上堂云：卽心卽佛，黄葉止啼；非心非佛，驗病施方。你道到這裏作麽生？
上堂云：擬著卽垜生招箭，不擬著卽三千里外。
上堂云：白眉不展手，長安路坦然。歸堂喫茶去。
上堂云：釋迦不出世，達磨不西來。佛法遍天下，談玄口不開。
上堂云：若開口，又成增語；不開口去，又成剩語。乃云：金輪天子勑，草店家風别。
上堂云：菩提離言説，從來無得人。雖然如是，不免口過。
上堂云：心不是佛，智不是道。且道是什麽？刻舟求劒，膠柱調絃。
上堂云：三乘十二分教，只是箇藥方。且道治什麽病？乃云：父母緣生口。
上堂云：鐘鳴鼓響，鵶鳴鳴噪。爲你諸人説般若、講湼槃了也。諸人還信得及麽？觀音勢至向諸人面前作大神通。若信不及，却徃他方救苦利生去也。
上堂云：三世諸佛，口掛壁上。天下老和尚作麽生措手？你諸人到諸方作麽生舉？山僧恁麽道，也是久日樺來唇。喝一喝。
上堂云：古人有一轉不了底因緣，舉似大衆，分明記取。
上堂云：諸高德，叢林規矩，朝晚二時上來相見，一囘卽不可。若約佛法事，塵劫來未曾昧。雖然如是，敗種且不發芽。
上堂云：大衆會麽？師子一滴乳，能破八斛驢乳。記得僧問老宿如何是佛，對云不封不樹。大衆會麽？若不會，重下注脚去也。不封不樹以棘欒。
上堂云：古人道：我若一向舉揚宗乘，法堂裏草深一丈，不可爲闍黎鏁却僧堂門去也。雖然如是，也是烏龜陸地弄塵行。
上堂，舉古人道：一塵起，大地收。師云：一葉落，天下秋。
上堂，舉南泉云：道箇如如早是變也，今時師僧須向異類中行始得。且道作麽生是異類中行？乃云：石牛長卧三春霧，木馬嘶時秋後泉。
上堂，舉僧問曹山：如何是一不老？山云：枯木。僧云：如何是一老？山云：不扶持。有僧舉似九峯，峯云：三從六義。諸上座會麽？愛他年少婦，須是白頭兒。
上堂云：語漸也，返常合道。論頓也，不留朕迹。直饒論其頓返其常，也是抑而爲之。
開爐示衆云：一二三四五，任君顛倒舉。露柱與燈籠，何曾成佛祖。不惜眉毛者，直下便道取。僧問：未審道箇什麽？師云：潔己輕裝外，瓶盂共毳袍。僧云：正當與麽時如何？師云：夜禪孤月冷，晨朝片雲高。僧擬議，師云：會麽？僧云：不會。師遂作頌示之云：三十五十，何須更舉。方圓變通，去除佛祖。他未彰名，余不能取。
僧問：如何是賓中賓？師云：開口雖無力，吐氣却慚惶。僧云：如何是賓中主？師云：一條新竹杖，三事舊麻衣。僧云：如何是主中賓？師云：㟮屼何人顧，坦然孰可聞。僧云：如何是主中主？師云：萬仞齊開覩，千峯露出顔。
僧問：如何是奪人不奪境？師云：春生夏長，秋收冬藏。僧云：如何是奪境不奪人？師云：一朝權在手，看取令行時。僧云：如何是人境兩俱奪？師云：寰中天子貴，塞外將軍雄。僧云：如何是人境俱不奪？師云：一等乾坤，日月俱明。
問：如何是佛？師云：手不如脚。僧云：如何是諸佛家風？師云：荒田耕不罷，又被别人争。問：自古及今，不從人得。六祖，黄梅傳箇什麽？師云：德山棒。僧云：傳後如何？師云：那用臨濟喝。問：如何是佛？師云：紫雲常棒足，黑霧擁身行。問：法身無形，如何建立？師云：古廟香爐。問：牛頭未見四祖時如何？師云：新鞔鼓子鼕鼕響。僧云：見後如何？舊鼓皮寬打不鳴。問：生死事大，請師相救。師云：洞庭湖裏失却舡。問：如何是本源？師云：山高峯峻。問：語不投機，請師提唱。師云：山藏海納。問：久居岩谷，一物全無時如何？師云：脚瘦草鞋寬。問：不犯一切，請師提綱。師云：聾人遠聽。問：自知當作佛，未審什麽人證據。師云：志公剪刀。
問：如何是親切一句？師云：六祖是新州人。問：如何是最初一句？師云：父母未生前。問：如何是不動尊？師云：今日遭逢。問：如何是透法身句？師云：三箇猫兒一箇獰。僧云：如何是法身？師云：無過於此。問：不動根源，如何接物？師云：惡虎不如善猫兒。問：祖意教意，是同是别？師云：赤水求珠，孫賓打瓦。
僧入室次，師垂語云：重整釣竿横海上，抛鈎未必愛魚吞。僧云：多年枯木，今日重生。師自代云：紅絲曲裏無金磬，碧旗歌外有文官。僧云：垂下緑絲重著餌，必然釣得大金魚。僧入室，展座具始收，師云：一展一收，法法皆周，擬欲更問，著甚來由。遂問：會麽？僧云：不會。師便打。
問：既是善知識，爲什麽事養生殺生？師云：生者自生，死者自死。未雨先驚蟄，只要小蛇知。問：師唱誰家曲，宗風嗣阿誰？師云：藏頭白，海頭黑，僧云：汾陽的子，臨濟兒孫去也。師云：莫亂針錐。問：法華專使伸三請，祖意西來事若何？師云：天晴道路乾。問：德山棒，臨濟喝。意旨如何？師云：截舌三分。僧云：四海傳揚去也。師云：苦痛深。
僧問：如何是賓中賓？師云：㝠然渡曉春。僧云：如何是賓中主？師云：莫謾窺門户。僧云：如何是主中賓？師云：威喪濟漂淪。僧云：如何是主中主？師云：光寒星斗稀。問：如何是奪人不奪境？師云：白菊乍開重日暖，百年公子不逢春。僧云：如何是奪境不奪人？師云：大地絶消息，翛然獨任真。問：如何是人境兩俱奪？師云：草荒人變色，凡聖兩齊亡。問：如何是人境俱不奪？師云：清風伴明月，野老笑相親。
僧問：承古有言，須彌爲槌，虚空爲鼓。還許學人打也無？師云：無你下手處。僧云：更不請鎚。師云：我不能打得你。遂頌云：鹽官有鼓高低辨，于此南泉便整齊。背面須來唐土擊，當頭不薦北番提。入番急磨腰下劒，出塞須用自家才。珍重老師不轟破，我在江東君在西。
僧問：學人未遇大機，請師一喝。師云：是什麽機？僧云：大機。師云：若是大機，争受一喝？僧便喝。師云：一潭緑水，兩處洪波。僧有頌云：高提祖印息狂機，坐卧應須鑑者知。却被明師全打破，外求佛祖豈爲奇。
問：承師有言，一物不將來，放下箇什麽。意旨如何？師云：你是了因，放下箇什麽？僧云：佛法無多子。師云：欠我劈脊棒，你作麽生？僧云：元來無許多般，如今却作模樣。師以頌示云：汝錫高飛我卽休，此生無喜亦無憂。雲開任待風吹散，留取碧潭月正秋。
僧問：趙州東門西門南門北門，意旨如何？師云：有問有答。僧云：不問不答時如何？師云：却被你道著。以頌示之云：四般俱已息，六種豈能分。倚南閑度日，傍北别無門。巧語從教設，玄辭謾共論。逈出威音外，不到是非奔。
僧問：如何是雲門一竅？師云：開張閉合。遂以頌示之云：雲門一竅坐間心，把斷遊人更莫尋。任是有誰居壁上，也教無事訪知音。僧問：如何是本來宗？師云：密室不通風，却問你作麽生會？僧云：春日櫻桃朶朶紅。
僧云：如何是本來宗？師云：不問不答。僧云：豈無方便。師云：明明向你道。僧云：謝師方便。師云：汝莫受方便。僧云：官不容針，私通車馬。師云：千山堆皓玉，萬木折寒梅。遂以頌示之：今古甚有方便，是物頭頭露現。坦然萬樣千般，突兀無過有焰。未悟且須保惜，悟了便生厭賤。中下急急著眼，上士誰能顧盼。
因僧參，有頌：要接諸人向上坡，左手提携右手過。太陽焰裏分八字，南海波斯不較多。僧問：要接諸人卽不問，如何是向上坡？師云：窻外月徹曉，室中燈更明。僧云：左手提携卽不問，如何是右手過？師云：放開非在手，却閉不從他。僧云：太陽影裏卽不問，如何是分八字？師云：舶主能藏寳，青巾葢頂門。
僧問：如何是西來的的意？師云：與我取拂子來！僧過拂與師，師便打。僧於此有省，遂以頌呈：蒙師一拂太多端，打破從來滿肚憨。别處不能求妙解，目前却覩自家顔。
嶺南懃和尚有頌示本禪人云：林葉始經秋，游雲出幽谷。禪人錫亂飛，往復不往復。往復不往復，六六三十六。師因見，乃問：作麽生是往復不往復？本云：歷歷乾坤外，的的宇宙中。師云：作麽生是六六三十六？本云：今日既然煩道用，得師坦蕩至無爲。
師游園，見千葉蓮池，乃問僧云：池在這裏，蓮在甚處？僧云：白浪起時應難見，未覩波澄别却逢。師云：明向上事。僧却問師：池在此，蓮在甚處？師云：未至日藏青葦外，時來透向碧波心。僧遂以頌呈：四海應難見，五湖易得存。緑波還有月，白浪忽成紋。朶朶分千葉，數株共一根。久在池中長，誰人折上盤。
問：七星光彩天將曉，不犯皇風試道看！師云：將軍馬蹄紅。僧云：錯。師便打。僧云：灼然。師云：七棒對十三。僧禮拜，師嘘嘘。
問：法華曾演汾陽旨，白雲今日事如何？師云：誰知蓆帽下，元是昔愁人。問：驪珠逐月卽不問，龍劒衝星事若何？師云：寒光急急。問：萬里無雲卽不問，一條霜刃事如何？師云：誰敢動著。僧禮拜。師云：小慈妨大慈。便打。問：智識不到處時如何？師云：三門不曾開。僧云：誰是知音者？師云：口似鼻孔。問：寳劒未出匣時如何？師云：住。僧云：出匣後如何？師云：點。僧禮拜。師云：三三。
問：如何是佛？師云：波斯倚夜臺。問：古人道：承言者喪，滯句者迷。學人總不恁麽時，如何？師云：點檢舌頭看！僧云：官不容針，私通車馬。師云：伶俐人難得。問：明月海雲遮不得，舒光直透水晶宫時如何？師云：打破了來相見。
問：佛身充滿於法界，未審向什麽處行履？師云：眉毛重多少？僧云：不離當處常湛然。師云：滯殼迷封。問：不落言詮，請師端的。師云：鐵門路嶮。問：驪龍含月卽且置，龍劒衝天試用看！師云：山河岌峇，日月斗昬。僧禮拜，師嘘嘘。僧問：如何是佛？師云：老僧當門無齒。僧云：爲什麽如此？師云：只爲老僧謗佛。
小參，示衆云：諸上座，禪僧家以寂住爲本。夫行脚者不在觀州翫府，看山門景致過時，爲什麽事？葢爲生死事大。從上古人，凡到所在，見一箇村院主，也須問過。如今晚學往往蹉過，不肯遞相博問。記得龍牙問德山：學人仗鏌鎁劒，擬取師頭時如何？德山便引頸。牙云：師頭落也。德山便休。諸上座，莫是德山無機鋒麽？爲當别有道理？乃云：德山引頸，龍牙劍齾。
小參，示衆云：諸上座，佛法有什麽事也？莫見老和尚道無事，便無事去。法身無爲，不墮諸數。古德道：不信佛菩提，是則解空第一。所以道，説佛説祖，談玄談妙，皆屬增減語。既然如是，諸人又向什麽處參？須具行脚眼始得。乃拈拄杖云：有人道得麽？出來相見。有麽有麽？衆無對。師云：老僧今日失利。
師因入縣看官，岑員外問：文殊騎師子，普賢騎象王。和尚爲什麽不乘騎？師云：院中無。外云：達磨乘蘆渡龍慶江，和尚打轎又且何妨？師云：山僧不捏恠。
師訪郡主郎中。云：舍弟屯田，不會祖師道。師云：屯田雖不會，刑部又且標格不同。中云：雖然如是，柰何心中未達？師云：文彩巳彰。中云：不敢。師云：争敢埋没。中又云：今時參學人好教他見德山。師云：見後如何？中大笑。師云：對覩不施。
天使牛太保入寺，舉李都尉法身頌，請師指示。師云：天使甚處人事？使云：東京城裏人。東京城裏説話，西京城裏應諾。使云：不會，乞師指示。師云：張公喫酒李公醉，鍾馗解舞十拍子。使云：弟子夙生多幸。作禮而去。
戚殿丞入寺，遊山行次，見粟種遂問：黄底是，白底是？師云：粟。戚公令人搓破。師云：今日遭皮剥。戚云：也須點檢。師云：今日失利。戚到清泉又問：泉爲什麽太混？師云：昨日山中大會。戚云：今日事作麽生？師云：閙從何處來？
王學士同運使到院，師云：請學士祇應運使説話，山僧只知林下事。學云：未審林下事如何？師云：苦益菜羹粟米飯。又云：偏打不防家。
師至荆南分金善和尚處。問：囘互不囘互？師云：總不恁麽。金云：爲什麽喫福昌棒？師云：一家有事百家忙。金云：爲什麽脱空謾語？師云：事不孤起。金云：入水見長人。師云：調琴澄太古，琢句體全真。遂呈頌云：囘互不讓前，當頭户底閑。罕逢臨濟喝，蹉過老德山。世事從他到，鳥道絶人攀。倜儻天然竅，坐斷趙州關。
到公安遠和尚處。問：作麽生是伽藍？師云：深山藏獨虎，淺草露羣蛇。遠云：作麽生是伽藍中人？師云：青松盖不得，黄葉豈能遮。遠云：道什麽？師云：少年翫盡天邊月，潦倒浮桑勿日頭。遠云：一句兩句雲開月露，作麽生？師云：照破佛祖。
師到荆南延壽，賢和尚問：海竭人亡作麽生？師云：毒蛇不咬人。賢云：爲什麽如此？師云：風引溪雲斷，泉衝石徑斜。
師到夾山，入真首座室，真云：還見麽？師云：萬事全無。真云：還不見麽？師云：千般皆在手。師遂問首座：未見澄散聖時如何？座云：湖南江西。師云：見後如何？座云：江西湖南。師云：却共首座一般。座云：打草要蛇驚。師云：某甲終不捏恠。偶述頌呈：同往韶陽路，行來逈且殊。南臺猶不顧，北嶽豈能拘。有語深藏却，無言淺露珠。雖然名得免，聲已振西瞿。
師到神鼎，鼎問：一朶峯巒上，獨樹不成林。作麽生？師云：水分紅樹淺，澗遶碧泉深。鼎云：作麽生是囘互之機？師云：盲人却無眼。頌云：天曉不明海翫珠，情無揬出背擎書。劣形馳步愁長路，絶念還同上太虚。
師到福嚴，承和尚問：作麽生是圓容相？師云：木人嶺上休相覩，石女溪邊更莫逢。師遂問：如何是和尚圓容相？嚴云：老病尋常發，躘踵無較時。師云：容卽不問，如何是圓？嚴云：法界廣無邊。師云：圓卽不問，如何是容？嚴云：消却了也。嚴遂問：不容不圓時如何？師云：虚空無背面，鳥道絶東西。遂呈頌云：溢月流波灌紫微，交羅紅浡海心飛。圓容妙相權施設，倜儻無門説向誰。師在福巖，入惠照室，問：承古有言，狸奴白牯却知有，三世諸佛爲什麽不知有？照云：只爲太惺惺。師云：狸奴白牯爲什麽却知有？照云：争恠得伊。師却問：如何是福嚴境？照云：漱泉秋鶴至，蟬樹夜猿過。照却問：作麽生是南嶽境？師云：風休林自直，雲静月彌新。照云：作麽生是境中人？師云：草色青隨步，藍光碧照衣。
師到石霜，入慈明室，明云：作麽生是向上一竅？師云：二竅俱明。霜云：還見七十二峯麽？師云：有甚掩處？霜云：道什麽？師云：今日觸忤和尚。霜便打。師云：作麽生？霜云：將謂收番猛將，元來是小小長行。師云：雅淡呈秋色，馨香噴月華。遂呈頌云：收番猛將彼方奇，勢劣翻思握劒歸。塞外從教誇勇健，寰中争敢鬭龍威。放開急着金牙竅，更閉那吒擁節旗。蘇武英雄能透出，張良喪却目前機。
到大愚芝和尚處。問：古人見桃花意作麽生？師云：曲不藏直。愚云：那箇且從，者箇作麽生？師云：大街拾得金，四隣争得知。愚云：上座還知麽？師云：路逢劒客須呈劒，不是詩人莫獻詩。愚云：作家詩客。師云：一條紅線兩人牽。愚云：玄沙道：諦當甚諦當。又作麽生？師云：海枯終見底，人死不知心。愚云：却是。師云：樓閣凌雲勢，峯巒疊翠層。遂呈頌云：鳳返自騰霄漢去，靈雲桃樹老鵶棲。古今休頌桃花意，天上人間不可陪。
師到廬山羅漢祖印大師處，卽舉頌云：北斗藏身事已彰，法身從此露堂堂。雲門賺殺他家子，直至如今亂度量。乃云：老僧當時作此頌，直得天下老和尚不肯上座，作麽生？師云：争敢。印云：作麽生？師云：凌晨昇寳座，應不讓南能。遂呈頌云：北斗藏身事坦然，法身無狀透何邊。後人不曉前人意，水底撑船捉月天。
師到棲賢，入室問：如何是佛？賢云：張三李四。師云：意旨如何？賢云：餬餅討甚汁？遂呈頌云：去短求長本不移，他人與汝未爲奇。雖然搆得些些飽，終久何曾免得饑。
師到祖峯戒和尚處，入室，戒問：作麽生是絶羈絆底人？師云：番手把馬籠。戒云：却是作家。師云：背邊打不着。戒云：爲什麽却上來下去？師云：和尚向甚處見上來下去？戒便打。師云：一言無别路，千古不來人。遂呈頌云：直上猶難到，囘來轉更遲。若言禪與理，特地隔須彌。
師到蘇州翠峯素和尚處，入室，舉僧問風穴：如何是佛？穴云：嘶風木馬緣無絆，背角泥牛痛下鞭。峯問：背鞭一句作麽生道？師云：翻身師子威雄大，争敢當頭露爪牙。峯云：放你一線道。師云：七顛八倒。峯云：收。師云：了。
到翠峯顯和尚處。問：牛喫草，草喫牛？師云：囘頭一就尾，宛轉萬重關。峯云：應知不背面，須教在目前。師云：驗在目前。峯云：自領出去。
師到杭州興教，入室，舉僧問一和尚：如何是佛？一云：陳橘皮。師遂問：意旨如何？教云：猫兒頭上雀兒窠。師遂呈頌云：問佛師言答橘皮，更無一法可相違。眉毛翻起應難見，背向終教是與非。復頌云：寸草密藏師子多，猫兒頭上雀兒窠。擬欲傾窠不喪命，直隨鷂子過新羅。
到杭州西庵，庵主曾見明招，舉一頌云：絶頂西峯上，峻機誰敢當。超然凡聖外，瞥起兩重光。師問：如何是兩重光？主云：月從東出，日向西没。師云：庵主未見明招時如何？主云：滿傾油難盡。見後如何？多心易得乾。
師到瑯瑘。問：上座近離甚處？師云：兩浙。瑯云：船來陸來？師云：船來。瑯云：船在甚麽處？師云：步下。瑯云：不涉程途一句作麽生道？師云：杜撰長老如麻似粟。便拂袖而去。瑯遂問侍者：此是什麽人？者云：舉上座。瑯云：莫是舉師叔麽？當時先師教我尋見伊。遂親下旦過堂，問：上座莫是舉師叔麽？莫恠某甲適來相觸忤師叔喝。復問：長老何時到汾陽？瑯云：恁麽時到。師云：我在浙江早聞你名，元來見解只如此。何得名播寰宇耶？遂作禮。
風吹日炙少人知，頂仰先賢對此機。饒君曠刼生前會，穿耳胡僧也皺眉。
人問透法身，隨宜爲指陳。大地如膠漆，長江波蹙顰。
須彌起舞，天帝不𦟘。一人之力，不如百人。
兩刃交鋒事嶮巇，沙場六月雪花飛。如今更擬圓真實，白眉應教入素闈。
夜半子，伊余静座寒堂裏。月圓日滿不曾虧，方朔由來悮宫徵。
鷄鳴丑，森羅萬象歸元首。一聲聲後九衢聞，年光任你侵蒲柳。
平旦寅，烏龜穿破髑髏門。山伯不知何處去，扶桑天子笑忻忻。
日出卯，千門萬户呈機巧。織成蜀錦與吴綾，到頭成壞行相撓。
食時辰，麄細將來不厭忻。寒則着衣飢喫飯，途中往往問疎親。
禺中巳，華藏已開見慈氏。驚起毗盧頂上人，拍手呵呵闤闠裏。
正中午，髣髴乾城猶未許。金輪天子下閻浮，移却西天作東土。
日昳未，石室老僧禪未起。門前時有問津人，樓至擎拳先指示。
晡時申，柴門不掩去來人。石室丹霞謾費力，歷歷分明真不真。
日入酉，時擊疎鐘滿林吼。自他爽昧各方圓，剛被時人分好醜。
黄昏戌，才燭銀缸昬暗失。晦魄山童速報來，金烏早向西方出。
人定亥，抖擻壞衣線長在。不羡羅紈錦繡袍，迦葉師兄相笑待。
佛眼清遠禪師，臨卭李氏子。師初住舒州天寧。開堂日，提刑、學士、權郡、承議，燒香度疏與師。接得示大衆云：天不能蓋，地不能載，漏泄天機，言言堪愛。且道如何是堪愛之言？良久云：分明記取，舉似作家。遂度與表白宣罷。師指法座云：古聖道，爲法來耶，爲床座來耶？我爲法來，非爲床座師咄云：是何言歟？便陞座拈香云：此一瓣香祝延今上皇帝陛下，伏願龍圖永固，鳳曆長新，八表稱臣，四維歌化。次拈香云：此一瓣香奉爲提刑、學士、權郡、承議，洎闔郡尊官，伏願嘉聲藹著，善政日新，頻承雨露之恩，坐聽鹽梅之詔。次拈香云：此一瓣香還知落處麽？欲隱彌露，在晦愈明。本欲抛擲巖阿，混于沙石，苦爲諸人敦逼，不免細説來由。奉爲我先蘄州黄梅東山演禪師。一爐爇却，用陪法乳之恩，聊表化儀。雖然恩大難酬，未免抛三放二。遂趺坐。山谷和尚白槌云：法筵龍象衆，當觀第一義。師云：觀卽不一，一卽不觀。第一義門，今在何所？師云：太阿横按，截萬機於掌握之中；寶鑑當臺，現羣象於無心之表。有緣卽應，故問答以縱横；不令而行，乃言象而罕測。影響之士，斯何足云。所以佛付佛，祖付祖，更無絲髮之異，豈有東西之殊！不立階梯，單傳是事。若非靈根頓悟，大用現前，未免業惑海深，妄塵自隔。遂拈起拂子示衆云：還見麽？若見，見箇什麽？若見箇拂子，正是凡夫。若言不見，此是拂子，如何説不見底道理？道人到此，須是忖量，不可輕心取於流轉。誠非小事，實在悟明。所以聖人得此事，莫不統三界，領四生，號令聖凡，扶顛拯物。大衆，從上諸聖入此門中，各各啓悟勞生，破諸塵妄。記得靈山會上四十九年説不盡，末後分付飲光。少林九年之間，畢竟獨許二祖，爾後光分震旦，道滿寰中。臨濟、德山，威行雷電。皆爲上祖不了，致令殃及子孫。遂舉拂子云：大衆，從上許多賢聖，如今總在山僧拂子頭上，各各坐大蓮花，説微妙法，交光相羅，如寶絲網還。信得及麽？若信得及，山僧出世一期之事，已得周圓；其或未然，不免自通消息去也。十字路頭吹玉笛，淡雲輕日正清秋。久立。
上堂：世尊拈花，迦葉微笑。親切親切，省要省要。眼目定動，料料掉掉。爲報先生，莫打之遶。何也？文不加點。下座。
上堂云：達磨未來此土時，須信事元真實。二祖禮三拜而立，不得謾有商量。大衆，何故人到于今，疑情不息？良久曰：早知燈是火，飯熟已多時。直饒恁麽信得及，猶是錯承當。自餘一切，何足論之！歸堂。
上堂：奇怪，尋常道：出門便作還鄉計，直至如今計未成。誠哉！是言也。豈不見僧問古德：學人欲歸鄉時如何？古德曰：子父母徧身紅爛，卧在荆棘林中。子歸何處？曰：恁麽則不歸也？古德曰：却須歸去，有箇絶糧方子與你。僧曰：便請。古德曰：二時上堂，不得咬破一粒米。大衆，荆棘林中紅爛，盡無路還鄉。二時堂内絶糧，方却須歸去。所以山僧二十年披雲嘯月，未始遊方。十來年接物利生，何嘗出世！諸人皆把父母契券，論量祖業田園。就赤水以求珠，珠沉赤水；向荆山而覔玉，玉隱荆山。説道赤水無珠，荆山無玉，是誑謼你；説道赤水有珠，荆山有玉，亦是誑謼你。山僧有時畫方成圓，指南成北。何故如此？蓋爲諸人唱還鄉曲子，曲調不圓。熟路難忘，鄉談未改，非指南之不妙也。如何得曲調圓去？豈不見道：平窺紅爛處，暢殺子平生。下座。
上堂，良久云：山僧今日與諸人同參一箇真善知識。便下座。
上堂，僧問：德山入門便棒，臨濟入門便喝。未審師如何接人？師云：不虧不欠。進云：便恁麽去時如何？師云：第一不得垛根。師復云：光陰倏忽，變化密移，始見望朝又已念日。諸人還知光陰不變化，日月不遷流麽？快須究取。昔日六祖大師作居士時，隱於廣州法性寺印宗法師席下。遇夜廊廡間有二僧，風幡競辯，未盡厥理。祖師躡步而謂曰：可容俗士得預高論不？直以非風幡動，仁者心動。告之大衆，祇如夜來風起，且道是風動，不是風動？若道不是風動，如此觸簾動户，簸土揚塵，作麽生不是風動？還斷得出麽？山僧道：也不是風動，也不是幡動，也不是心動。有人識得麽？青山無限好，猶道不如歸。珍重！
上堂：兩岸蘆花一葉舟，涼風深夜月如鈎。絲綸千尺慵抛放，歸到家山卽便休。
上堂，舉僧問趙州：萬法歸一，一歸何處？州云：我在青州作一領布衫，重七斤。大衆，至音絶韻，妙曲非聲。通身不挂寸絲，赤體全無忌諱。諸人切莫拈䭔舐指，直須截斷舌頭，放下身心，自然快活。眼若不睡，諸夢自除。心若不異，復名何物。快活，快活。歸堂喫茶。下座。
上堂：若有一人發真歸源，十方虚空悉皆消殞。從前先聖豈不發真歸源，如何十方虚空至今尚在？又云：漚滅空本無，況復諸三有。幻漚既滅，虚空殞無。三有衆生，從兹殄悴。四生九類，如何得無？又云：清淨本然，云何忽生山河大地？既生山河大地，如何得復清淨本然？既復清淨本然，云何却見山河大地？大衆，如何卽是？良久曰：水自竹邊流去冷，風從花裏過來香。好大哥，歸堂。
結夏上堂：揮戈佛日不西流，照徹人間洞九幽。從此安居無一事，休將玄妙挂心頭。
五祖演和尚遷化，遺書至。上堂：昨朝六月二十六，無角鐵牛生四足。哮吼一聲人未知，撼動天關并地軸。隻履又西歸，唱罷胡家曲，可憐末後太分明，無限清聲徧溪谷。我先師出世四十餘年，於舒蘄二郡四坐巨刹，垂慈苦口，接物利生，未嘗少暇。於二十五日早陞座告衆，至晚淨髮歸方丈，二十六日早安然長往。自始及末，從初至終，盡善盡美，真善知識。清遠忝承提訓，痛傷可量。古人道：將此深心奉塵刹，是則名爲報佛恩。昔日大梅遷化，上堂聞鼯鼠聲乃云：卽此物非他物，汝善護持，吾當逝矣。我先師上堂告衆云：富嫌千口少，貧恨一身多。以今校古，絲毫無差。諸人還知大梅東山二老子去處麽？若知得，則不辜負先師。若也未知，有寒暑兮促人壽，有鬼神兮妬人福。下座。
上堂，卓拄杖一下，喝一喝。云：棒喝齊施古佛宗，三玄三要絶狐蹤。白雲消散青山在，明月蘆花對蓼紅。又卓拄杖一下，喝一喝。下座。
解夏上堂：以一粒芥子擊修羅窟，於中宴坐九旬。振六鐶錫杖，登須彌盧，直上安居三月。倚長松而自誓，臨緑水以經行。周游井邑，則動止蕭蕭；依處叢林，則威儀濟濟。豈論城隍聚落，寧分勝地寶坊？心月孤圓，神珠炳焕。六門虚静，萬法咸如。如此護生，豈有生之可護？如此持律，豈有律而可持？囊内蠟人，通身雪冷，誠堪慶賀，喜何如哉！
吴居士爲師龍門創坦然菴。請上堂：淨名居士在家人，不二門深入者親。一鉢上方香積飯，寥寥千古轉通津。大衆，維摩法力，居士神通。斷妙喜世界，來于此中，持香積佛飯，悉飽衆會。三萬二千師子座，本爾莊嚴。十方三世諸如來，現前證據，看他作一場佛事，真箇希奇。皆不思議之功勳，自心之神力者也。公明居士希風摩詰，接跡龐公，大省幻身，久趍正覺。願延瓶錫，修建庵宇。遂爾來此，聚集禪徒。記得昔日臨濟栽松次，黄檗問云：深山裏栽許多松作什麽？濟云：一與山門作境致，二與後人作標牓。道了，以鋤頭打地兩下。檗云：吾宗到子，大行于世。大衆，臨濟所栽者松，可謂根盤沙界，葉覆彌盧。三賢十聖爲憇息之方，諸佛祖師爲作止之地。故得後代子孫昌盛，永茂宗枝，自古及今，綿綿不斷。如今衆中若有一員禪客出來道：深山裏用起庵作什麽？山僧也祇向伊道：一與山門作境致，二與後人作標牓。且道與他古人相去多少？大衆，一與山門作境致，見者頓超無學地；二與後人作標牓，凡聖悟迷皆一樣。若是叢林向上關，有人踏着喜無量。下座。
上堂：少室無言語，曹溪有消息。可憐門大開，而人不能入。蒼龍得雲雨，猛虎生羽翼。但解自承當，何勞問知識。
上堂，僧問：劫火洞然，大千俱壞。未審此箇壞不壞？師云：黑漆桶裏黄金色。進云：請師答話。師云：閑言語。師復云：古人道：我有時揚眉瞬目，有時不揚眉瞬目；有時揚眉瞬目是，有時揚眉瞬目不是。如今人不委得了，便别作解會。説道得底人，道是也得，不是也得。問伊作麽生是得底人？便道他分上不説得與不得，得也好，不得也好。乃長嘘一聲曰：有什麽共語處？祇如古人道：恁麽也不得，不恁麽也不得，恁麽不恁麽總不得。又作麽生？他便道：此是拂跡語，拂你屋裏老爺老孃。又問伊：此是拂跡語，不拂跡語如何？便道：恁麽也得，不恁麽也得，恁麽不恁麽總得，此唤作實頭語，實你屋裏老爺老孃。師復吁兩聲曰：有什麽共語處？夫爲衲僧，須作衲僧説話。你等合作麽生？莫道龍門不肯我、埋没我、心行我、壓良我。龍門恁麽，是要你到，不要你到也？須子細看詳好。珍重！
上堂：總記不得，天花滿祴。縱有千言，不如一默。下座。
上堂：昔玄沙大師示衆云：諸方尋常盡道接物利生。忽遇三種病人，如何接得？患盲者來，拈槌竪拂他又不見；患聾者來，向他説他又不聞；患啞者來，教伊説又説不得。若接此三人不得，佛法無靈驗。師云：好諸兄弟，還知真實相爲處麽？山僧不惜眉毛爲諸人説破。祇如諸人尋常有雙眼，又何曾見來！有雙耳，又何曾聞來！有片舌，又何曾説來！既無説、無聞、無見，何處有色聲香味來！雖然如是，又能有幾人到者般田地？所以道：木伎機，石女兒，三冬陽氣盛，六月降霜時。有語非干舌，無言切要詞。會我最後句，出世少人知。午齋晨粥無餘事，盞茗爐香話道奇。下座。
上堂：普光明殿在人間，凡聖交羅絶往還。若向一塵親得見，毫光照處奉慈顔。
上堂：昔日百丈大智禪師再參馬祖，侍立次，祖舉拂子，丈云：卽此用，離此用。祖掛却拂子，問云：你他後開兩片皮，將何爲人？丈取拂子竪起，祖云：卽此用離此用。丈掛拂子於舊處，祖便喝，百丈直得三日耳聾。大衆，説甚三日耳聾，直得龍門打鼓上堂，大衆盡皆雲集僧堂，横吞佛殿，露柱倒掛燈籠。天高地厚，月白風清，雨順風調，河清海晏。飢則共君飡苦菜，渴則與子飲寒泉。直饒天外雨花飛，争似歸堂喫茶去。下座。
上堂：臺山路上，過客全稀。破竈堂前，感恩無地。雪埋庭栢，冰鎖偃溪。雖在南方火爐頭，不入他家虀甕裏。看，看！臘月三十日，便是孟春猶寒。你等諸人各須努力向前，切忌自生退屈。下座。
上堂：山僧適在寢堂中，法堂上無山僧，寢堂上有山僧。下至法堂，法堂上有山僧，寢堂上無山僧。有則心外有法，無則心法不周。諸上座在衣鉢下聞打鼓，便上法堂。法堂上添得上座，衣鉢下減却上座。添則成增，減則成滅。滅故落斷，增故落常。行脚人如何得離有離無、離常離斷？生死疑情，大難透脱。此是如來清淨心要，宜須決擇，不可等閑。光景遷流，動如飛箭，浮世如此，人生幾何！彼此出家，三界逆旅，竹户茅堂，孰爲其主！冷淡共居，寂寞同住，何故何新，何憂何慮？下座。
行者落髮，上堂：露柱多年出家，燈籠久已落髮。佛殿堅持禁戒，三門近得休歇。大事本來平等，無著清涼滿月。度盡草木叢林，一似陽和齊發。下座。
元日上堂：萬物咸新論故鄉，擡眸元是舊爺娘。先春花發馨香遠，物外山河日月長。僧問：昔日跋陁尊者問法照大師，未審與今日是同是别？師云：古之今之。進云：栽松人老難傳鉢，盧老區區入嶺南。師云：你試舉古人底看！進云：厨庫三門，鐘樓佛殿。師云：恁麽又争得？進云：忽遇七手八脚底人來，又作麽生？師云：截斷脚根，道將一句來！進云：昨日有人從舒州去。師云：亦是悠悠者。
復舉僧問百丈：如何是奇特事？丈云：獨坐大雄峯。僧禮拜，丈便打。師云：錯打人。僧問德山：如何是奇特事？山云：我宗無語句，亦無一法與人。師云：猶較些子。僧問羅山：如何是奇特事？羅山云：道什麽？師云：成何道理！大衆，古人鈎頭着餌，意在得魚。如今洗脚上舩，能有幾箇。或若人問龍門如何是奇特事，山僧向伊道：此去太湖不遠。恁麽説話，有甚奇特！又向伊道：咫尺是棠梨。大衆，還會麽？等閑如不會，須作等閑看。下座。
上堂：身中有生老病死，念上有生住異滅，國土有成住壞空。此十二種事甚能奇特，凡夫不識，爲之漂流。如來出世，指出湼槃妙心，常樂我淨。譬如還丹一粒，點鐵成金；至理一言，轉凡成聖。此十二種祇是一法現定。如今歷歷聽法者，是還信得及麽？乃云：月中丹桂偏禁冷，雪裏寒梅獨放香。下座。
上堂：悟時此事元來易，迷後斯門實大難。處處緑楊堪繫馬，家家門口透長安。
上堂：三月初三二月二，不壞假名談大義。衆生役役趁光陰，道流所以無虚棄。二月念九三月一，摩訶般若波羅蜜。假使多聞達古今，歷劫何曾異今日。今日事作麽生？良久曰：何更今日。
上堂：從上諸聖見人樂著塵勞，不求出離，遂生憐慜之心，告之曰：你隨聲逐色，名曰狂人。大衆，好言語。慙愧諸聖恁麽道，雖然如是，已是打開布袋，不能折合得。龍門今日倒底傾出，有人得者，永息希求。乃拈拄杖卓一下云：豈不是聲。你尋常作麽生隨？又舉起拄杖曰：豈不是色。你尋常作麽生逐？還會麽？若能隨逐元無縛，便是叢林了達人。久立。
浴佛上堂：如來妙色身，真實難藏覆。不掛本來衣，豈着娘生袴。無憂樹下降生時，南北東西行七步。行七步，度盡衆生無所度。今晨四月初八，我佛如來降生之日，天下精藍，煎湯浴佛。佛則從諸人浴，且道如何是佛？要知麽？佛名如來，常在不滅。有人見得，山僧更不忉忉；若無人見得，山僧重説偈言：昨日如來垂法雨，今朝法雨洗如來。了然一味無差别，雲外青山朵朵開。欲報如來深恩，殿上重新浴過。下座。
結夏上堂：龍門結夏勝諸方，大地山河爲舉揚。若向九旬參得透，更無佛法可商量。
上堂：萬古長空，一朝風月。古人恁麽告報，大好言詮。豈可以一朝風月，昧却萬古長空！豈可以萬古長空，不明一朝風月！此是廣大深法，自在之宗。若也明得，何處更有一絲頭剩法來！久立。
上堂：三日不相見，莫作舊時看。山僧近來非昔人也。天是天、地是地、山是山、水是水、僧是僧、俗是俗，别也，非昔人也。有人問：未審已前如何？山僧往時，天是天、地是地、山是山、水是水、僧是僧、俗是俗，所以迷情擁蔽，翳障心源。如今别也。或有人出來道：某甲亦如和尚，天是天、地是地、山是山、水是水、僧是僧、俗是俗，還得否？不可直是未在。還有揀辨得麽？若揀得，是上座道眼圓明；若揀不得，絲竹喧天船上樂，綺羅照水岸邊人。珍重！
上堂，僧問：道遠乎哉，觸事而真。如何是道？師云：頂上八尺五。進云：未審此理如何？師云：方圓七八寸。進云：向上一路，還許學人會也無？師云：不論向上向下，却許你會。進云：恁麽則當處出生，隨處滅盡。師云：多少人恁麽錯會。進云：作家宗師，天然有在。便禮拜。師云：未曾與上座共行在。師復云：親切中直是親切，省要中直是省要。還會得麽？諸人盡是發心探玄，意求出離。山僧這裏終不拈今舉古、取是捨非，惑亂諸人。你若不來，山僧也無可得説。你若上來，山僧不免在你身上割一塊子，似與你，還知痛痒麽？忽然知得，可謂親切也。若不知來由，便道者一塊子那裏得來，得恁麽香，得恁麽臭，得恁麽生，得恁麽熟。還委得麽？不離當處常湛然，覓卽知君不可見。珍重！
上堂：了知一，萬事畢。釋迦彌勒欣今日，但得心安是處安，無災無難無今昔。要知佛法根源，記取五月初一。下座。
端午上堂：今日端午，世間人釘桃符、書門閫，使萬邪不窺其户，百鬼不入其門。世間人又使針燒炙、採藥登山，使萬病不干其體，疫癘不入其身。遂失聲叫曰：阿㖿㖿，阿㖿㖿！盡大地人燒破皮肉，教山僧受無限苦痛。昔楚大夫以忠言不用，沉於湘江。後人哀之，以竹筒盛飯，繫五色絲祭之。風俗至今流傳不斷。遂嘔吐數聲，曰：世間人喫却米粽，教老僧脹破肚皮。大衆，别人燒炙别人喫物，爲什麽龍門長老受痛受飽？未能情忘緣慮事，出見聞於此門中，遂爲戲論。豈不見先聖有言曰：懷州牛喫禾，益州馬肚脹。天下覓醫人，炙猪左膊上。何也？遠走不如近匍匐。久立。
上堂：入得龍門事事奇，聞聲見色不思議。山青水緑緣何事，盡是諸人力使之。
上堂，卓拄杖云：還搆得麽？莫道今日猶較些子，直須向無摸索處，傾湫倒岳搆得始得。山僧恁麽道，可殺不識好惡。雖然如是，直饒你搆得，我更問你，從前殺盗婬妄罪、飲酒食肉罪，教什麽人還？又卓拄杖云：金剛作醜，佛受香油。
東山和尚忌晨，上堂：先師當年末後句，與人皮下挑出刺。譬如六月日中冰，銷鎔處處皆相似。後來聽響各流傳，更加一二與三四。箇中孰是無耳人，明見去來不生死。先師老和尚，某奉侍日久，多蒙苦口提撕。追遠之誠，何可忘也！聊設小供。諸人且道先師還來也無？若道來，入滅十餘年，如何見得來底道理。若道不來，又用設齋作什麽。道來也有詨訛，道不來也有詨訛。若爲得無詨訛去，還知得麽？三箇渾崙鐵餕餡，一雙無縫木饅頭。久立。
上堂：大衆，或有人唤上座，上座便應。設使不應，心中也須領覽。今時學人便道：應底是也，領覽底是也？若如此會，便是入地獄漢子。是卽且置，且道面前是阿誰唤你？是有人唤耶？是無人唤耶？還裁斷得麽？若是有人唤，山精鬼魅唤你時，天魔外道唤你時，如何辨白？若道無人唤你，又不聾不騃，如何得無人唤？者箇是十二時中生死路頭事，諸人明得麽？有人唤，生迷亂；無人唤，遭繫絆。若能行生死斷，萬兩金終不换。下座。
解夏上堂：毗目仙人執善財手，頓見過去微塵諸佛。及其放手，宛然依舊。龍門長老領諸大衆，爰於此地，結足安居，及其解夏，宛然依舊。善財依舊處，微塵諸佛含攝有歸。大衆依舊處，三月九旬斂收無迹。還會麽？毛端藏刹海，芥子納須彌。不離見聞緣，超然登十地。四生六道，卽心自性。三塗八難，普現色身。居華藏海之中，住不思議之内。如斯之旨，乃吾輩之常分耳。還信得及麽？
上堂：今日七月二十，解夏來又是五日也。你禪僧家盡道我會也。且道今日是七月二十，不是七月二十？或若當此一問，於佛法中如何祇對？有底師僧道：你何不問本分事，者箇是世間日月。大衆，那箇是世間日月？又豈有不管底法？又有師僧道：不動世間一星子，就上便明取恁麽事。今日七月二十也，大衆，那裏是不動底一星子？得安樂底人終不作者般去就。山僧問你：今日是七月二十，不是七月二十？有人明得麽？古人云：世間事明不得，佛法大遠在。者裏若分踈不下，一切處礙塞殺人。還知麽？大火聚中難著手，清涼地内易安身。久立。
上堂，舉僧問雲居：如何是道中人？對云：如死人手。道中人相見時如何？對云：如死人眼。大衆，作麽生是如死人手？師拈拄杖云：不執捉。怎生是如死人眼？師擘開眼云：不照燭。你諸人好會取。祇如前日送亡僧，山僧道：一隊死漢送箇活漢。有人會恁麽説話麽？怎生是一隊死漢？師云：移身不移步。怎生是一箇活漢？師云：萬機俱不到。後生兄弟，初秋夏末，何不哮吼一聲，壁立千仞，令我知道你是箇人。向活中明取死句，死中明取活句。若不然者，求生不得生，求死不得死，喫辛苦也。直須哮吼一聲。下座。
上堂，僧問：道在慵開口，詩成自點頭時如何？師點頭數下。僧云：今日得遇也。師云：莫亂開口。師復云：諸人每日行千行萬，不是不到，何故却不分曉？祇爲信之不及。若信得及，則不行而到也。十方世界事，不待思量，一時曉了得。諸人每日説千説萬，不是説不到，何故却不分曉？亦是信之不及。若也信得及，則實無所説也。三世如來所説之法，不待思量，一時曉了得。大衆還到恁麽田地也未？我此宗門，祇論證悟，不論會解。若是爲生死底人，須求親證。若是人我參學之人，恥爲不會，須求覔解會，到處覔相似語句，遞相印證。滅胡種族已後，胡亂教壞人家男女，我此門中，都無是事。還知麽？聾人也唱胡笳曲，好惡高低自不聞。
上堂：世人盡道路行難，本分真金入火看。煉去煉來金體淨，一槌打作玉欄干。
請化主，上堂：一竿一笠一蓑衣，急水灘頭下釣絲。鈎上錦鱗容易得，蘆花深處月明歸。舉古人問三尊宿：二龍争珠誰是得者？一云：得卽失。一云：老僧祇管看。一云：誰是不得者？師曰：得卽失。著忙作什麽？老僧祇管看。看濟什麽事？末後一則語誰是不得者。若人會得祖師言句，一大藏教自然不疑去。還明得麽？誰是不得者，非取亦非捨。馬載驢䭾時，便是歸來也。下座。
上堂：打動龍門鼓，唤起鐵餕餡；請君一咬破，山僧豈相賺。先師曾得力，滋味今不減。若也不奈何，好箇鐵餕餡。
上堂，舉長沙和尚云：我若一向舉揚宗教，法堂前草深一丈。誠哉，是言也！玄沙和尚云：因汝顛倒知見，方有往來。誠哉，是言也！龍門尋常見汝諸人恁麽，所以向汝道不恁麽，你須是不恁麽始得。諸人不恁麽，龍門所以向汝道恁麽，你須是恁麽始得。諸人道恁麽不恁麽，龍門所以道非恁麽非不恁麽，你須是非恁麽非不恁麽始得。諸人非恁麽非不恁麽，龍門所以道恁麽不恁麽，你須恁麽不恁麽始得。大衆，情亡智現，病去藥除，豈不是箇脱灑衲僧！龍門尋常還有一句子到諸人分上麽？不見僧問馬大師：離四句，絶百非，請師直指西來意。大師云：我今日無心情，汝去問取智藏。僧問智藏，藏云：今日頭疼，汝去問取海兄。僧又去問海，海云：我到者裏却不會。僧舉似馬大師，師云：藏頭白，海頭黑。大衆，説白道黑，理甚分明。諸人還見馬大師麽？久立也太無端。
上堂云：若論此事，如中秋夜望圓月相似，淨無雲翳，人皆見之，南閻浮提無所不照。諸人各在他鄉異井，各有父母家山，你道彼中還有麽？山川溪谷逈絶無人到處，彼中還有麽？又争得無來？人各自謂得見是月，然此滿月不此方來，不彼方去。若此方來，彼則無也；若彼方去，此何故見之？四維上下，亦復如是。所以道：並安千器，千器皆圓，一道澄江，一月孤瑩。昔有人指月問南泉和尚：何時得恁麽去？南泉曰：王老師二十年前亦曾恁麽來。大衆，向你道此事，無你卜度處，無你名邈處。如今禪和家盡道我會得也，什麽處是照不着？且問你照得着底事，上座前生自何趣中來？此身没後復生何處？作天耶、人耶、地獄耶、餓鬼耶？作畜生耶？若不委知，空然有此語要，作何用？馬大師一日翫月次，二三弟子侍座，大師曰：正當恁麽時如何？西堂曰：大好供養。百丈曰：大好修行。南泉拂袖而去。大師曰：經歸藏，禪歸海，唯有普願獨超物外。看他如斯論量，也大奇恠。大師致此一問，諸大士直得息剠補劓，望作全人；塞壑移峯，貴就平坦。還契得馬大師此一問麽？委悉得麽？良久曰：幸無偏照處，剛有不明時。
上堂：祖師云：亦莫愛聖憎凡。會得凡夫法，便是聖人法；識得聖人法，卽是凡夫法。盡知道凡聖不二，爲什麽凡夫漂流，諸聖解脱？又道：亦莫抛迷就悟。如今悟底，是向來迷底；如今迷底，是向來悟底。盡知道迷悟不二，爲什麽迷者依前壅塞，悟者依舊惺惺？諸人還辨明得麽？凡聖悟迷如透了，洞然明見本來人。敢問大衆，如何是本來人？尋常師僧家道：什麽處不見本來人？驢脣先生豈是泗州大聖？又道：渠無面目，甚處逢渠？遠水不救近火。離此二途，如何是本來人？良久云：設使聞來悟，争如自得親。下座。
上堂：昔無着和尚游五臺，禮拜文殊。到山下投一寺宿，遇一老僧。祇待次，問無着曰：上人自何而來？無着曰：南方來。老僧曰：南方佛法近日如何？無着曰：末法比丘少奉戒律。僧曰：多少衆？着曰：或三百或五百。着問和尚：此間佛法如何？住持僧曰：凡聖同居，龍虵混雜。着曰：多少衆？僧曰：前三三，後三三。着不省。遂令童子以琉璃盞點茶度與着，遂問曰：南方還有者箇麽？着云：無。曰：既無，將什麽喫茶？着又不省。復令童子送出門外。着觀寺無額，乃問童子：此寺因何無額？童子指背後金剛。着回顧，忽然不見童子，止見身在一林中。大衆，無着遠遠遊五臺，禮拜文殊，及乎親見，要且不識，誠實苦哉！是故明昭和尚頌云：廓周沙界聖伽藍，滿目文殊接話談。言下不知開佛眼，回頭祇見翠山巖。雪竇和尚亦有頌云：千峯盤屈色如藍，誰謂文殊是對談。堪笑清涼多少衆，前三三與後三三。大衆，此二頌通古徹今，美則美矣，要且不見文殊。山僧今爲諸人頌出。乃云：青山門外白雲飛，緑水溪邊引客歸。莫恠坐來頻勸酒，自從别後見君稀。下座。
上堂，靠拄杖肩上，謂衆曰：好笑，好笑。乃呵呵而笑。昨日有兩人共説一件事與山僧，山僧聞得，一夜笑得腸肚痛。又呵呵而笑。大衆，要知麽？有一人云：今日是初三，官曆上寫來。村裏人道是初四，乃村下曆頭。問老僧道：是初三麽？山僧向道：是初三。是官曆麽？山僧云：是官曆。村裏謂之初四，是村下曆頭麽？山僧云：初四是村下曆頭。其人點頭。又有一人云：今日是初四，官曆上寫來。村裏人道是初三，乃村下曆頭。長老如何？山僧向伊道：是初四。初三是村下曆頭。其人點頭。兩人相見，具説其事。一人云：長老向我道是初三。一人云：長老向我道是初四。兩人遂來見山僧云：今日是初三，是初四？山僧聞得，笑殺兩人。云：長老不要淈𣸩，好好分明説。山僧向道：汝自不分明，何處是淈𣸩？大衆，會得此意麽？山僧見伊不曉，也不奈何。衆中禪僧道：長老如何鳴鼓集衆了，也不説些佛法及祖師西來意，却理會世間閑日子？此是世人情見。山僧聞了，問伊道：世間有什麽閑日子？又那箇是情見？把來看！伊元來不會。見伊不會，更作箇頌子舉似伊，頌道：言親事亦親，無僞亦無真。愚俗稱爲我，邪徒唤作神。是我何曾我，言神豈是神。人生須特達。乃提拄杖下禪床曰：丈六紫金身。座前又謂衆曰：也不屈着你。
上堂，僧問：大用現前，不存軌則時如何？師云：誰信你？僧便喝。師云：更進一步看！僧云：幸有一弓三下箭，當機要射不平人。師云：少年曾決龍虵陣，潦倒還同稚子歌。僧又喝。師云：元來祇是野狐精。僧禮拜。師云：何曾大用現前？師復云：古來有一人南泉和尚，諸人還識否？若識得，一生不空過好。南泉和尚莫教見而不識，還識麽？曾有一俗士問曰：弟子家中有片石，也曾坐，也曾卧，如今欲鐫作佛，不知還得否？南泉云：得。莫不得麽？不得。有人明得此旨也無？南泉道：得。龍門云：好箇佛。南泉道：不得。龍門云：好片石。還見否？是他道：弟子家中。作麽生説家？家在什麽處？諸仁者，親從家裏來，家中何所有？持此一片石，廣大堅且久。靈山曾獻佛，帝釋聊與手。心中出何物，安樂并長壽。下座。
聖節上堂：皇帝以天下爲家，兆民爲子。父子一體，天下一家。王愛於民，民敬於王，愛敬既同，王道無外。所以佛言：如民得王。又云：如民之王。且王外無民，民外無王。王在民外，民不受賜。民在王外，王道不廣。如何曰民？無知曰民。如何曰王？聖神曰王。今上皇帝至神至聖，爲民父母。天寧降誕之節，日月星辰連珠合璧，江河淮濟激濁揚清，乾坤造化，草木蟲魚呈祥瑞，顯奇特，皆皇帝至德之所感致也。伏願南山比壽，北嶽齊齡，永永萬年，無窮無極。遂下禪床，作舞曰：會麽？山僧舞蹈揚塵，萬歲萬歲，萬萬歲！下座。
上堂，拈起拄杖卓一下，云：圓明了知，不由心念。抵死要道，墮坑落塹。畢竟如何？乃靠拄杖，下座。
上堂，舉昔有一秀才見長沙和尚看千佛名經，問曰：許多佛祇聞其名，未審居何國土？長沙曰：黄鶴樓崔顥題後，秀才還曾題否？對曰：不曾。長沙曰：無事題一篇好。秀才罔措。大衆，秀才問佛居何國土，長沙爲什麽却恁麽道？秀才尋常嘲風詠月，爲什麽長沙面前一辭不措？若是黄鶴樓，有什麽難題處。聽取山僧題破。遂云：容顔甚奇妙，光明照十方。我適曾供養，今復還親覲。下座。
上堂：平旦寅，狂機内有道人身。大衆，二六時中折旋俯仰、行來走去、説是説非、分南説北、運用施爲、開單展鉢、喫粥喫飯，盡是狂機。且道那箇是道人身？良久云：碧落有情空悵望，瑶臺無路可追尋。下座。
上堂：適來山僧夢在寢堂上聞法鼓，遂下堂階。夢見諸人上來，近前問訊，便登法座。侍者燒香了，如今正在夢中之人施陳夢事。你等諸人還夢見麽？若真見得，是爲覺人。不省夢鄉，宛爾沉没。還有一法與你爲對麽？不見古人道：目前無法。意在目前，不是目前。法非耳目之所到，可不是奇特？還夢見麽？釋迦如來道，如寤時人心縱精明，欲何因緣取夢中物。遂拈起拂子敲禪床云：是什麽？還聞麽？復竪起拂子云：還見麽？良久云：人間天上諸知識，争似龍門夢得親。下座。
上堂，僧問：古者道：諸佛不出世，四十九年説。諸佛既不出世，爲什麽四十九年説？師云：你疑來多少時也？進云：祖師不西來，少林有妙訣。祖師既不西來，爲什麽少林有妙訣？師云：知恩者少，負恩者多。進云：恁麽則一人傳虚，萬人傳實。師云：虚處作麽生傳來？進云：任從滄海變，終不爲君通。師云：禮拜著。師復云：始自隻履西歸，卷衣南邁，空聞消息，流落人間。古往今來，遞相敬受，大似一人傳虚，萬人傳實。山僧病多諳藥性，年老變成精，不是刻剥古人，免見互相埋没。諸人應是從前覺觸，往日見知，從人邊請益得來。言語中舉時中的，出入遊戲則不無，究竟真實大事，萬不可得。但能情亡理喪，計盡途窮，無施設處用心，正是作功夫處。山僧尋常祇道喫茶去，今日也道喫茶去。會盡諸方五味禪，何似山僧喫茶去。下座。
上堂：擬思量，何劫悟；不思量，終莽鹵。欲思不思踏破時，萬里無雲常顯露。常顯露，妙用恒沙非旦暮。諸禪伯，正好休征罷戰，永息干戈，傍水倚山，成就大事。况是人生易老，壽命幾何。或若生死現前，畢竟將何支準？不見古德道：若不安禪静慮，到者裏總須茫然。久立。
上堂：來來去去去來時，去去來來離覺知。了得去來無𦊱礙，方知塵劫不思議。所以道，來無所來，去無所去，去來之際，生死昭然。前念生是來，後念滅是去。求其來去，了不可得。乃至前生後生，今年去年，更無絲毫遷變之相。如斯會得，始絶去來。但以衆生背覺合塵，去來輪轉。苟能洞達，復有何事？昔石頭大師一日問龐居士：子近日如何？居士曰：卒説不及。乃呈一頌：日用事無别，唯吾自偶諧。頭頭非取捨，處處勿張乖。朱紫誰爲號，丘山絶點埃。神通并妙用，運水及搬柴。石頭默然許之。後造江西問馬大師：不昧本來人，請師高着眼。大師直下覷。士云：一等没絃琴，唯師彈得妙。大師直上覷。大衆，若不是馬大師，被他一問，百雜碎。諸人唤什麽作本來人？若無本來人，作麽生眼見色、耳聞聲、種種施爲運轉？諸人還見本來人麽？如今盡道本來人無形無相，不曾着衣喫飯，不生不死。如此會得，争合本來人？要知麽？諸人總是本來人，一段生死變化，煩惱無明，又如何消遣？聽取一頌：與子偕行今日路，如君共看本來人。同名同姓同形段，無死無生無色塵。畢竟如何？切忌唤作本來人。下座。
上堂，舉僧問洞山初和尚：如何是佛？對云：麻三斤。大衆，有恁一件事，何故無人知得？洞山見人不知了，遂自頌曰：七寶畫牛頭，黄金爲點額。春晴二三月，農人皆取則。寒食好新正，鐵錢三四百。諸仁者，此一轉因緣，盡謂麄言及細語，皆歸第一義。又云：臨機應用，一切尋常。如斯會解，埋没古人。要見洞山老子麽？鴻鵠一舉千里飛，鑽雲鷂子與天齊。鳳凰不是凡間物，爲瑞爲祥自有時。久立。
師到真乘，請上堂。真乘舉石霜徧界不曾藏語。師云：徧界不藏全體露，絲毫有見事還差。會中誰是先陁客，不動纖塵便到家。真實到家之者，得意忘言；伶俜在外之人，隨情起解。情解既起，名相是興；言意兩忘，十方咸暢。豈不見適來堂頭已普告大衆，如何更令山野稱提？蓋爲妙旨幽深，人難洞達，何也？既知咫尺之間，爲什麽却道不覩師顔？既言遍界遍空，如何更云不曾藏覆？還見落節處麽？若見得，便見石霜老子、雪峰大師，亦知龍門山僧與真乘長老。又此一衆禪和總有分付處。山僧未離本院，不到此中時，真乘無一人龍門長老。山僧離本院，度荒山，來到真乘，諸人一一相見，此間有一人龍門長老。若有一人龍門長老，於法成增。若無一人龍門長老，於法成減。減故落斷，增故落常。既墮斷常，豈云正見？一似上座未出家時，若一人上座；既出家後，有一人上座。你諸人如何裁斷得心地安樂去？還裁辨得麽？向此有箇入處，更有什麽事也？或若未明。良久曰：不解作客。久立。
上堂：獨自坐，方信西方有達磨。獨自行，不用紅蓮足下生。獨自語，分明向誰誰肯許。獨自參，刹刹塵塵示指南。相逢相問窮端的，莫道山僧解放憨。
端師翁忌辰，上堂：昔人已乘白雲去，此地空餘緑水流。緑水一去不復返，白雲千載空悠悠。湖南舊説老楊歧，失却金毛師子兒。江南江北無覓處，龍門今日順風吹。囉囉哩，水急風高下釣磯。
上堂：鳥從空裏飛，人向心中住。人死心宛然，鳥没空何預？人生一過鳥，此心實可據。但自了其心，無勞問來去。所以須菩提問世尊云何住？世尊答曰：如是住。卵生、胎生、濕生、化生、有色無色、有想無想等，皆令入無餘涅槃而滅度之，而實無有一衆生實滅度者。還會得麽？三界萬法，實無絲毫生滅動静之相。祇由迷此決定，惑爲色身之内。所以質礙名色，領納曰受，思惟曰想，遷流曰行，分别曰識，皆由自心之所成立。爲不知此，名爲五陰，遂成色心二法。不見道：照見五藴皆空，度一切苦厄。現前五陰之身爲有耶，爲無耶？若能如是見得，實無生死等事；或未然者，豈無去來？有一則無生死因緣舉似大衆：昔漸源同道吾弔慰，乃拊棺問道吾曰：生耶死耶？道吾曰：生也不道，死也不道。漸源不省。後聞僧念蓮經，應以比丘身，得度者卽現比丘身，而爲説法。忽然省得，遂至石霜，携鍬法堂上，從東過西，從西過東。石霜曰：作什麽？漸源曰：覓先師靈骨。石霜曰：洪波浩渺，白浪滔天，覓什麽先師靈骨？漸源曰：先師靈骨猶在。大衆，還見得麽？拈起拄杖曰：者箇是拄杖子，那箇是靈骨？者箇是靈骨，那箇是拄杖子？遂卓一下云：長安夜夜家家月，影落寒潭幾箇知。
上堂：若論此事，如人買田地相似。四至界畔，一時分明結契了也，唯有中間樹子猶屬我在。大衆，既是四至分明結契子也，爲什麽中間樹子猶屬他？不見道，千年田，八百主。若識得中間樹子，耕鋤任你耕鋤，布種任你布種，開花任你開花，結子任你結子。若無中間樹子，争唤作常住？良久云：作麽生？自云：高處高平，低處低平。
上堂云：龍門别無奇妙，剛謂單傳心要。豈惟淺水無魚，撥剔全無孔竅。二時展鉢開單，逐日屙屎送尿。萬事與人一般，子細看來好笑。既是萬事與人一般，爲什麽稱善知識？良久云：我也理會不出。
上堂：今之叢林，天下多有，求一人會無情説法，則無。莫道會得，討一人舉此話，亦難得。何也？須是曾親聞説法來，方可舉示。如未曾親聞，縱有舉示，祇益塵勞，於其慧命無所滋益。大衆，會既少，舉尤難，叢林雖有日凋殘。若欲明斯旨，應須離念看。一人如領解，大衆盡心安。既是一人領解，爲什麽大衆盡心安？若不如此，争稱出離之門！
上堂，舉志公曰：我見世間之人，各執一般異見。祇知傍𨫼求餅，不解返本觀麵，餅則從來是麵，造作由人百變。大衆會麽？狸奴白牯念摩訶，猫兒狗子長相見。諸禪客，薦不薦，若言自性本圓明，大似捫空追閃電。知得麽？含元殿上更覓長安，慈氏宫中願生内院。
上堂，僧問：千尺絲綸直下垂，一波纔動萬波隨。如何是一波？師云：你尋常如何吞吐？僧云：如何是衆波？師云：着衣喫飯有甚難？僧云：鈎頭一句請師道。師云：你自道取。僧云：雄雄江上垂綸者，竿上時時有錦鱗。師云：没交涉。師復云：諸仁者無過此時也，長恁麽亦有不恁麽時。禪學人道，無有不恁麽時，説箇恁麽已是不恁麽也。恁麽時名爲得念，不恁麽時名爲失念。如今問諸人，爲常失念，亦有不失念時。禪學人道，常名得念時，説箇得念已是失念了也。要知得恁麽，但了取不恁麽時；要明得念，但識取失念時。故先德道，恁麽恁麽，又云不恁麽不恁麽。好奇恠，諸高德。是以釋迦如來又云：得念失念，無非解脱。成法破法，俱名湼槃。地獄天宫，皆爲净土。你等還知得一段真實事否？若知得，永超終始之患，十二時中自然安樂無事也。下座。
上堂云：不動龍門内，行參古佛機。親逢渠面目，肯話自容儀。凡聖心平等，高低路坦夷。丹霞燒木佛，院主落鬚眉。何故？下座。
上堂，舉六祖大師在大庾嶺頭示明上座曰：不思善不思惡，正當恁麽時，阿那箇是明上座本來面目？明卽大悟。大衆還會者話麽？正當恁麽時，歷劫不曾迷。步步超三界，歸家頓絶疑。
上堂，舉僧問忠國師：如何是本身盧舍那？師曰：與我過净缾來。其僧過净缾。師曰：却將舊處着。其僧送去舊處。再來問：如何是本身盧舍那？師曰：古佛過去久矣。此一則法門，若非證入，莫曉宗猷。若縱心猿，終成解會。尋常盡道，甚處來不是盧舍那！更不識了再問，豈不是過去久矣！又道：國師自受用三昧，再三若問盧舍那，自是古佛過去久矣。又云：如何是本身盧舍那？良久處好會取。若不委知，遂落草。向你道與我過净缾來，如斯解會，但縱心猿。不見國師云：得之於心，伊蘭作栴檀之樹；失之於旨，甘露乃蒺蔾之園。要知麽？太陽門下日日三秋，明月堂前時時九夏。大衆，如何是盧舍那？歸堂喫茶去。下座。
上堂：昔趙州和尚訪庵主，問曰：有麽，有麽？庵主豎起拳頭。趙州曰：水淺不是泊船處。拂袖而出。又訪一庵主，問曰：有麽，有麽？庵主豎起拳頭。趙州曰：能縱能奪，能殺能活。禮三拜而去。師云：庵主一般豎起拳頭，趙州何故肯一箇不肯一箇？且道得失在什麽處？趙州自起自倒，勘破多少阿師；庵主坐斷要津，過了多少寒暑。要識趙州麽？拍禪床右角云：識取趙州。要識二庵主麽？拍禪床左角云：識取庵主。還有人點檢得失處出麽？良久云：易開終始口，難保歲寒心。下座。
吴居士請，上堂：身是佛身，須信六根清净；行名佛行，故知三業圓明。身净則垢無所生，行明則暗無所起。垢生由乎迷净，净作垢而莫覺莫知。暗去必由得明，明卽暗而難信難解。所以諸聖常加被，羣生自棄遺。苟易慮於可作之初，革情向悞爲之後。親開智鑰，仰扣慈關，他心慧眼以洞知，重罪宿冤皆可懺。菩薩悲願，遍滿娑婆；衆生哀投，無不冥感。是知明暗共體，垢净同源。凡夫有成佛之期，大士有度生之分。苟不如此，萬善徒興。公達居士與如道人洞明泡幻，了悟浮生，共入山來，究明斯事。今晨請山僧陞座説法。記得昔日裴休訪華林和尚，問曰：師還有侍者否？林曰有一兩箇。休曰：在什麽處？林乃唤大空小空。時二虎自庵後哮吼而出，休覩之驚悸。林語二虎曰：有客，且去！二虎哮吼而去。休問曰：師作何行業，感得如斯？林乃良久曰：會麽？休云：不會。林云：山僧常念觀音。大衆會他此箇意旨麽？常念觀音，力伏猛獸。道眼通明，萬緣何有。良哉大士！時時垂手，念兹在兹，安樂長壽。下座。
上堂：永嘉一宿而悟，遂曰：幾囘生，幾囘死，生死悠悠無定止。自從頓悟了無生，於諸榮辱何憂喜。大衆，説有生死亦是言詮，説無生死亦是言詮。既涉言詮，則是事迹。且事麄易顯，理妙難彰，故言近而旨遠。如何以至近之言，明其至遠之旨？不其難哉！先聖道：得旨忘言，遺事觀理。後人不曉，便乃事外尋理，言外求旨，譬如以手撮摩虚空，徒自疲勞，終無所益。要知得力用意處麽？須卽事無事，卽言無言。悟入方親，解會不得。若如是，隱顯施爲，神用難測也。不見僧問首山：如何是佛法大意？首山曰：楚王城畔，汝水東流。便有人悟去。歸堂。
上堂：五色燈光眚所成，但除其眚莫除塵。若言本眼何曾眚，乃是臨河渴死人。
上堂，僧問：劫火威音前，别有一壺天。御樓看射獵，不是刈茅田，乃提起坐具云：未審者箇唤作什麽？師云：正見刈茅田。僧便喝。師云：猶作主在。師復云：祇宜説一句，有人會得去猶較些子；或若無人會得，山僧却成妄語思量了。不如且休，各自大家堂中喫茶，自由自在，免見他時異日被人覷破。何也？將軍自有嘉聲在，不得封侯也是閑。喫茶去。下座。
上堂，舉南泉和尚謂衆曰：王老師賣身去也，有人買麽？時有一僧云：某甲買。師曰：好一員禪客！南泉云：不作貴，不作賤，你作麽生買？其僧無對。師云：噁笑殺人。有數尊宿爲此僧着語。趙州道：明年與和尚作一領布衫。一人道：成何道理？一人道：和尚屬某甲。後來雪竇道：别處容和尚不得。大衆，許多尊宿争頭競買也，要運出自己家財。王老師交關未成，不敢胡亂分付。者般行貨，古今亦少見之。龍門今日亦賣身去也。然則有貴有賤，賤則分文不直，貴則金玉難偕。你買也屬你，你不買也屬你。若識得龍門，龍門與你作道伴。有人處無人處，起心動念，總知得你。善則令汝行，惡則令汝止。縱經三塗歷八難，一步不相捨離，常與你作道伴。你若不識龍門，龍門與你作冤家。教你出家，使汝行脚，令汝尋師，遣汝體究。遂教你不會，令汝茫然，令汝求覓解會，令汝巧作道理。遂令净妙國土而作土石山河，常樂法身而作無明煩惱，成不自在，常生退失，一步不放捨，常與你作冤家。大衆，龍門屬你諸人來多時，識得是道伴，不識是冤家。還有人明得此旨麽？乃拈拄杖點一下曰：一道伴，二冤家，通逆順，徧河沙。眼是空，翳是花，得龍門，道無涯。遂放下拄杖子云：少賣弄，歸堂去。
上堂：臘月扇子功勳絶，浩浩凉風動寥泬。豈止炎蒸六月天，暫時與君解煩熱。下座。五祖和尚到。
上堂：曹溪大師傳衣歸嶺南，後來讓和尚得法，授與馬大師。馬大師接得百丈。百丈得黄檗。黄檗得臨濟。臨濟得興化。興化得南院。南院得風穴。風穴得首山。首山得汾陽。汾陽得慈明大師。慈明大師接得一人楊歧和尚。如今舉他得底事看！此老子云：我者裏如閙市裏上竿子相似，是人皆見，瞞你眼得麽？楊歧老後來接得端和尚一人。此老子曾住此山來，有頌曰：海底珠動時，雲中月還現。凉夜無狂風，清光都一片。端師翁後來接得先師一人。先師有言曰：祇從咬破一箇鐵餕餡，直得百味具足。此老子所以一生口硬，好説硬話。伏自先師付囑之後，大法傳持以來，末後東山一時分付今五祖堂頭和尚。此日幸對人天廣衆，請不悋慈悲，重爲顯揚，使先宗有據，吾道益明，莫不大幸。
上堂：泡幻同無礙，如何不了悟。眼裏瞳人吹叫子，達法在其中。非今亦非古，六隻骰子滿盆紅。大衆，時人爲什麽坐地看楊州？鉢盂着柄新翻樣，牛上騎牛笑殺人。
上堂：諸人未到龍門山，將道龍門在世間；既到龍門心自在，杉松拂拂水潺潺。諸人還識龍門山麽？若也不識，未免山青水緑。百年光陰能有幾許，未囘光達本已前，都成夢幻。遂拈拄杖云：六道衆生，造罪造業；三世諸佛，成佛作祖。盡在山僧拄杖頭上，諸人還見麽？卓一下云：百雜碎了也。復展手云：把將絲毫許來！又卓一下云：手執夜明符，幾箇知天曉。下座。
上堂：獬豸同欄辨者嗤，薰蕕共處須芬郁。諸仁者，得底人終不自異於人。而從前千聖悉所稱讚，實有異於人處。譬如二人同胞胎、共父母，同舍同學，同一師授，至於飲食語言之間，悉無有異。一日，同入試院，同一題目，而一人得第，一人落第。及第者永異民庶，落第者乃是常人。是二人初無改易，而貴賤高低有異。恰如得與不得，初無有異。而一人得之，位齊諸聖；一人迷之，遂作凡夫。人雖不殊，迷悟遼遠。大衆可不驚怖者哉！所以香林和尚云：老僧二十年前，見與我一般。一輩人盡皆得道。我日夜思量：他得箇什麽便如此去？我二十年中常看後來也得恁麽。你看他先德苦切之言，實可取信。豈可守株，徒喪日月！各宜體悉，已後也須得去。不勞久立。下座。
上堂：龍門三月半，大鼓聲聲唤。唤得一時來，特地生迷亂。大衆，既是唤得一時來，爲什麽特地生迷亂？此段好因緣，諸人怎生斷？不解斷，轉迷亂；若解斷，較一半。良久曰：因緣一段無人斷，留與諸方共斷看。
上堂：收得本名度牒，踏遍自己山川。聞有龍門長老，走來學道參禪。恁麽惺惺漢子，如何立地瞌眠。忽然睡醒眼開，元來天生自然。師乃失聲曰：噁，討殺我，討殺我！皇天皇天，尋殺我！雖然如是，知是般事便休。直須運出自己家財，莫自拘於小節。參堂。
上堂：且道山僧卽今還有爲人處麽？若有爲人處，卽埋没山僧；若無爲人處，卽埋没上座。彼此出家兒，莫遞相埋没好。要知麽？山僧將你本分事舉似你，諸人何不於你本分事上識取！識得麽？若道便是某甲本分事也，如向眼睛上下一釘相似；若道我雖有本分事，實未了知，你又披什麽衣服？大衆既是恁麽人，識取恁麽事。久立又奚爲！珍重！
上堂，僧問：納須彌於芥中，擲大千於方外，衲僧門下總用不着。學人欲使泥牛耕巨海，須彌駕鐵船，師還許也無？師云：十字縱横，一任行取。僧云：踏破澄潭月，穿開碧落天。師云：猶未知衲僧分上事在。僧云：有意氣時添意氣，不風流處也風流。師云：洪州腰帶。師復云：春光漸盡，夏景將臨，悠悠之徒，貪生過日。我今問你諸人，從早至夜念念不住，是有思量是無思量？人人必謂是有思量。我且問你作麽生思量？何不識取？你諸人思量了，隨而興作運爲也。我問你作麽生興作？何不識取？你諸人於興作時起種種言説，且作麽生言説？何不識取？都緣是自家先迷了，祇管隨處流浪。所以道：道源不遠，性海非遥。但向己求，莫從外覓。覓卽不得，得亦不真。如在虚空，退至何所？還肯麽？你諸人在我者裏，或暫經冬夏或久涉炎凉。若到别處，人問龍門事，不可指東劃西，亂有所説，却成欺罔也。各將爲事，各將爲事！因成四偈：思無思思，萬邪一正；不識玄旨，徒勞念静。作無作作，貫色通聲；水中鹽味，不見其形。言無言言，不費脣舌；未説之法，林中之葉。龍門潦倒，告報諸人；既然如是，何故因循。
賢席頭納疏，上堂：一葉飄飄水上歸，姑蘇春色照巖扉。坐禪片石重來看，却笑山雲拂蘚衣。所以沉空滯寂之士，名爲貪着小乘；混世同塵之人，謂之圓通之侣。不捨道法，而現凡夫事，豈是植種於空？現前日用，是大總持門，一一親得其力。如斯之旨，事可量哉！昔日黄梅散席，道在老盧。坐折連床，湖南㝡盛。古今牓樣，作者同知。進止合儀，動静可法。况龍門新興保社，意在求人，衆手淘金，誰是得者？有麽有麽令人思，百丈解踏馬駒行。參！
上堂：杜順、文殊事可知，定光如來老大隋。張三李四何王趙，問你渠今是阿誰。鄽市賣魚忘進趣，案頭分肉露全機。男兒鎖子黄金骨，苦痛無明墮汙泥。
結夏上堂：登龍門下無凡客，不假風雷自有奇。三月進修從此始，經行宴坐可思議。三月安居，九旬禁足，禀如來之教旨，乃釋子之清規。橋彴津梁，人間天上。或垂手入鄽者，未嘗離於此座；觀心入定者，亦常遊乎十方。此豈可以有心知！豈可以無心會！苟能如是，何生而不護，何足而不禁！覆被萬靈，廣益羣品，或不由斯道者，吾末如之何也。下座。
上堂：今時學者不究佛語，祇究祖師語。殊不知祖師語卽是佛語。莫如此揀擇，却成謗佛法去。祇如雲門大師示衆曰：人人盡有光明在，看時不見暗昏昏。作麽生是光明？自代云：三門佛殿，厨庫僧堂。又云：好事不如無。者箇是祖師語。是他道三門佛殿，厨庫僧堂。諸人尋常看時，是看是不看？若看，他道：看時不見暗昏昏。如何得成光明？既是光明了，又道：好事不如無。作麽生又不要去？且如楞嚴會上，説箇晦昧爲空，空晦暗中，結暗爲色，色雜妄想，想相爲身，聚緣内摇，趣外奔逸，昏擾擾相以爲心性。一迷爲心，決定惑爲色身之内，不知色身外洎山河虚空大地，咸是妙明真精妙心中所現物。者箇説話甚是子細。且道與雲門道底事相去多少？莫祇明祖師語不究佛語。有人曰：我亦不用佛語，不用祖師語，祇用自語。祖師語佛語尚不要，更用自語？又道：我宗無語，不用言語。有語尚不是，况無語耶？莫作夢。從朝至夜，佛法作一邊，祖師語作一邊，有語作一邊，無語作一邊，妄想作一邊，無妄想作一邊。若恁麽，真可謂：看時不見，暗昏昏也。久立。
上堂：十方世界龍門寺，大地山河是學徒。隨順衆緣成解脱，筭來全不費工夫。
上堂，舉僧問趙州：學人乍入叢林，乞師指示。趙州曰：喫粥了也未？僧云：喫粥了也。州云：洗鉢盂去。其僧言下便悟。大衆，山僧今朝喫粥，也洗鉢盂，祇是不悟。既是爲善知識，爲什麽却不悟？還會麽？豈可唤鍾作甕，終不指鹿爲馬。善人難犯，水銀無假。冷地忽然覷破，管取一時放下。
上堂：龍門若爲作端午，打動衆人塗毒鼓。髑髏破後遣誰聞，鑒覺盡時敢言普。是謂南山鼈鼻蛇，好箇大雄白額虎。可憐開眼覓眼人，赫日光中尋入路。
上堂：飄飄颻颻楊柳花，紅紅赤赤遠天霞。屈屈曲曲龍門路，僻僻静静野僧家。尚不心頭懷勝解，誰能劫外筭河沙。休糧方子齋兼粥，任運還鄉苦澀茶。好大哥，喫茶去。
上堂：七七四十九，面南看北斗。死去與生來，泥牛大哮吼。所以釋迦老子未離兜率，已降王宫；未出母胎，度人已畢。如此則毗盧境界止在人間，涅槃妙心更於何覓？昔日那吒太子㭊肉還母，㭊骨還父，然後現本身，運大神通。大衆，肉既還母，骨既還父，用什麽爲身？學道人到者裏若見得去，可謂廓清五藴，吞盡十方。聽取一頌：骨還父，肉還母。何者是身，分明聽取。山河國土現全軀，十方世界在裏許。萬劫千生絶去來，山僧此説非言語。下座。
上堂，撫掌大笑。良久曰：大衆，笑箇什麽？山僧笑古往今來一切人，有瞥地有不瞥地。不瞥地之人，如黑地數甕，有甚分曉？瞥地之人，便自囘頭轉腦，東問西問。譬如衣錦夜遊，問來問去，問去問來。忽然如晝見日，便云：譬如有目，日光明照，見種種色，多少分明。雖然如此，更須知有向上事、末後句，始得罷參。大衆，始於瞥地，終於罷參，古往今來，莫過如此。山僧所以笑他，恰如春夢相似。諸人還曾夢見麽？莫道無事，法爾天真好。豈不見大庾嶺頭曾趕上，少室巖前立到腰。豈得不遇於人！好大哥，喫茶去。下座。
行者剃髮，上堂：山僧因而度得小師一人。遂拈起拄杖示衆云：見麽？法名崇木，俗姓葛。良久又云：爾既投吾出家，今爲汝受三皈五戒。乃云：崇木皈依佛、皈依法、皈依僧，已爲汝作三皈。今爲汝翻十邪、受五戒，汝當聽受。所謂身口意也：身有三過，謂殺盗淫；意有三過，謂貪恚癡；口有四過，妄言、綺語、兩舌、惡口。作此十者，名爲十惡；無此十者，名爲十善。汝今於三業門中禀受戒法：所謂不殺、不盗、不妄、不淫、不飲酒，是五戒相。汝依吾教，信受奉行。復卓拄杖一下云：崇木聞吾教訓，乃告吾曰：和尚所説，但崇木從來無身口意，亦不知何以爲持犯。縱聞三皈，我不知何者名佛法僧；聞五戒相，從何受持？雖煩和尚如此，崇木並無領覽處。師放下拄杖曰：此真吾弟子也，是真皈依也，真受得戒也。所以昔人云：和尚何不畜一沙彌。老宿云：有無眼耳者，爲吾尋一人來！正是此意也。好得力小師。大衆會得否？拈起拄杖云：扶過斷橋水，伴歸明月村。久立。
上堂：總、别、同、異、兼成、壞，祇是山僧與衆人。高廣須彌入芥子，無邊刹海在微塵。晝復夜，秋復春，境寂心融事事真。七寶大車既如此，去來語默莫因循。禪和子聞説了，呵呵大笑道：我會也，我會也。師乃呵呵笑云：你會也，且道西天那蘭陀寺後孤峯頂上，如今有什麽人在彼中修行？見麽見麽？下座。
上堂：趙州道箇洗鉢去，其僧豁爾知歸。鳥窠吹起布毛，侍者當下得旨。爲復是就伊明破？爲復是吐露向伊？亦不是就伊明破，亦不是吐露向伊。大衆會麽？本有之性，爲什麽不會？
爲四面璘和尚挂真。虚空無相，不拒諸相發揮。寶鏡無形，豈礙羣形頓現。相與形而常僞，空與鏡而常真。故卽僞卽真，不生不滅。大衆，或若虚空頓消殞，寶鏡不臨臺，光境俱亡，復是何物？六十三年卽且置，且道卽今四面老子在什麽處？遂拈起真云：生涯何所有，今古與人傳。
上堂：夏已半，山中早晚不甚熱。知事毗贊外無恙，首座大衆康休。西庵首座旦暮流慈，法樂無量。山門内外雍肅，表裏安裕。涅槃山，法性海，豈容取證造詣，擬議於其間哉！在夫山僧與諸人登高而履深，不可坐取安佚而無所得也。各宜悉察。昔有一禪客親近一老宿甚勤，老宿每見來，卽揮手曰：未在未在，且去。如是經久，其僧中夜思惟曰：並不蒙一言開示，祇管道我未在，教我怎生柰何？思量來思量去，忽然省得，歡喜無量。至明日上去見老宿。老宿見來便點頭曰：是也，是也。大衆，者箇便是達磨大師所傳宗旨。且如何便見得？良久云：󲋦󲋦鳥，守空池，魚從脚下過，󲋦󲋦總不知。歸堂。
五祖忌辰，上堂：趙州不見南泉，山僧不識五祖。甜瓜徹蒂自甜，苦瓠連根自苦。
上堂：達磨大師入中國，至今幾千年。得其道者甚衆，領其旨者實多。大似一人傳虚，萬人傳實。大衆，流言止於智者。諸人三十年後莫道見龍門來。
上堂：先聖道：法性海中親認得。竪起拂子云：還有認得底麽？良久云：認得也在法性海中，認不得也在法性海中。大衆，既總在法性海中，何故却有認得認不得？且道此理如何？每常兄弟道，何處不是法性海？山僧直是不肯。你道病在何處？有人道病在有道理處。山僧問伊：如何得無道理去？他道珍重，便出。或道今日七、來日八。大衆，若總恁會，如何見得？古人道：法性海中親認得去。莫將閑學解，埋没祖師心。
解夏上堂：尊者憍陳如，九旬最親切。老少幸相依，上下皆歡悦。瞻聽離聞見，承覽亦超絶。四海五湖人，勿謂真機泄。
上堂：昔仰山夏末禮拜潙山。潙山問曰：子今夏作何所務？仰山云：開得一片田，種得一籮粟。潙山云：子今夏也不空過。仰山却問：和尚今夏作何所務？潙山云：晝日一飡，早晨一粥。仰山云：和尚今夏亦不空過。言了，退後吐舌。潙山云：子何得自持白刃，斷其命根？仰山拂袖便出。大衆，潙山父子尋常相見，游戲神通，不同小小。還有知得底麽？若無，山僧與諸人説看：開一片田，密密綿綿；兩頓粥飯，其道自辦。山僧一夏與諸人相見，自是諸人不薦。若或薦，成一片。是什麽一片？看取當門箭。
爲亡僧下火。幾度曾經恁麽來，者囘又是入天台。一堂道侣同相送，珍重峨嵋下五臺。遂下火云：遏辣辣。
上堂：近日亡僧遷化，此一則因緣有人會得麽？大凡參學，須見生死根源。生死若有，則不明道。生死若無，又作麽生無得？多見時流錯會，妄作主宰。今日試舉先聖兩則語，證驗今人錯處。祇如臨濟和尚示衆云：有一無位真人，常在你等面門出入。未證據者看！如今一氣才斷，便乃爛壞蟲生。面門出入無位真人，此時作麽生主張？既無可主張，古人因緣又作麽生消殺？古人又道：你去父母未生時，明取你本來面目。諸人如今盡是父母生後所有，許多時行住坐卧施爲運用，却分付何人？若無分付處，古人語又作麽生消殺？莫是不干此身之事，任生任滅，直明本性否？莫錯會！且如厭身如桎梏，厭智如雜毒，出三界了，尚祇名羊鹿之人。見身心無起滅、無内外、不住不去、不取不捨、平等趣入，故名大乘根機。看來亦祇爲明生死之道。諸人未了生死，疑情參學，有什麽是處？要得省心力麽？但明取。若身若心、若外世界種種變化，悉由何發現？須是一得了，始得迷情不現。説得恒沙不了後，並無用處。達磨大師曰：吾本來兹土，傳法救迷情。一花開五葉，結果自然成。可謂無承當人也。歸堂喫茶去。
上堂，僧問德山：如何是宗門奇特事？山曰：我宗無語句，實無一法與人。師云：漏逗了也。僧問雪峯：和尚見德山，得箇什麽便歸來？峯云：我當時空手去，空手囘。師云：漏逗了也。睦州唤僧，僧囘頭。州云：擔板漢！師云：漏逗了也。一漏逗，二漏逗，三漏逗，用意攙前先在後，莫於佛祖結寃親，好看衣珠常離垢。家中人鬬頭走，淮南笑殺龍門叟。有人若會笑因由，眼似銅鈴大如斗。阿呵呵！歸堂去。
郭公朝散施寶蓋。上堂舉木平和尚行脚時問洛浦：一漚未發時如何？浦云：移舟諳水脉，舉棹别波瀾。木平不契，遂問盤龍。龍云：移舟不辨水，舉棹卽迷源。木平遂於言下大悟。後住木平。李王詔至金陵，問道於他。法眼有偈云：木平山裏人，貌古言復少。相看陌路同，論心秋月皎。壞衲線非蚕，助歌聲有鳥。城郭今日來，一漚曾已曉。誠哉，是言也！作麽生明他向盤龍言下悟底事？若有人問龍門一漚未發時如何，龍門實難吐露。良久遂云：一漚未發時，寳蓋向空垂，瑞色飄飄起，香風𩖼𩖼吹。何勞輕舉拂，不假畧揚眉。五百曾親獻，如來印可之。昔日毗耶離城五百長者子，各持七寶蓋來詣佛所。佛之威神令諸寶蓋合成一蓋，遍覆三千大千世界。諸人還信得及麽？非但古人，今諸人皆有此一蓋，還曾窺覷得着麽？若窺覷得着，步步莫非玄路，言言盡轉法輪。其或未然，山僧雖老拙，寶蓋助宣揚。久立。
上堂，龍門老自云：作麽？復問：你畢竟是誰？對云：是你。復云：你夏中做得箇什麽事？對云：難説向你。祇恐你落在見聞。又云：但説無妨。師乃提出拄杖云：有見有聞是凡夫，無見無聞是二乘。有人識得否？良久云：鴛鴦繡了從君看，不把金針度與人。參。
撥田劄子至，上堂，謝恩畢。舉百丈和尚謂衆云：你等爲我開田，我與你説一段大義。衆開田了，請師説大義。百丈起來展手舒伸。大衆，古人得恁麽徑截，還會他恁麽方便處麽？百丈説大義，辛懃事可知。龍門無道理，大衆絶狐疑。帝力乾坤重，君恩雨露垂。有人相借問，雲外畧揚眉。爲什麽揚眉？良久云：萬古長春。
上堂：鼓聲纔動，法義已周。大衆上來，尋光而至。山野高提祖印，諸人共息狐疑。直須倒岳傾湫，切莫尋枝摘葉。所以道：者裏聚集爲你僧堂裏底，者裏聚集爲你寮舍裏底。會得麽？好於處處參知識，休用從前解會禪。
上堂云：南閻浮提人，就中多閙亂。無想四禪天，根性最遲緩。遲速不同倫，染淨難回换。兩箇五伯文，元來是一貫。貫貫，啞子拍手高聲唤，聾人聽得佯不管。天明日出是夜半，智者大師譚止觀。大大衆，此理如何？良久云：看！
檀越請上堂。舉端師翁住圓通日，楊次公、郭功甫每住參問此道。後來往復淮南，常求法要。一日功甫訪之，白雲師翁遂上堂云：前來蒙次公大儒訪及，爲上堂曾舉一遍。今日功甫到來，不可隱覆，更爲舉一遍。此語甚是奇特，乃曰：上大人，丘乙己。化三千，七十士。尔小生，八九子。佳作仁，可知禮也。遂下座。大衆，言雖麄淺，理實甚深。若不會上大人，如何登孔聖門，通曉六經子史、百氏詩書！縱使身名顯達，不曉上大人，如何佐國安邦，使功成身退！至於百工伎藝、負販庸人、孩稚小童，無上大人，如何成就能事？山林河海、日月星辰、上聖下凡，無上大人不能安立。大衆，好上大人還會麽？孔門弟子如能識，折桂登科第一人。下座。
上堂。三平禪師道：祇此見聞非見聞。師云：捻土爲香，更無聲色可呈君。師云：人思舊念，箇中若了，無餘事。師召大衆云：立處孤危，體用無妨，分不分？師云：巡堂看取。下座，衆巡堂了，復謂衆云：有人會得麽？又云：會得麽？衆無對。師云：癡漢，癡漢！
黄龍山死心和尚遺書至，上堂：死心心已死，心死死由生。抝折黄龍角，翻身卧地行。者老子從來翻着襴衫，倒携席帽，口頭麄慥，肚裏柔和。點檢叢林，呵叱學者。雖傳晦堂道，愛用雲門禪。以駡風駡雨爲訓徒，以種菜種蔬爲作務。興災降禍，少喜多嗔。愚人見卽攢眉，智者點頭相許。要去便去，果然作家。騰身元是莫徭人，睡中失却死心老。嗚呼哀哉，法門不幸！
上堂：虚名虚相，谷音鑑像。棄而不修，豈明幻妄。少不努力，老矣惆悵。静以思之，隨機稱量。古德云：譬如百歲老兒作歌舞，豈是小兒戲！大衆，會他恁麽道麽？百歲老兒作歌舞，側首低眉聽節鼓。心中聽拍雖了然，手脚來遲轉辛苦。乃起身作舞云：會麽？老作少難。下座。
上堂：一葉落，天下春，無路尋思笑殺人。下是天，上是地，此言不入時流意。南作北，東作西，動而止喜而悲。虵頭蠍尾一試之，猛虎口裏活雀兒。是何言？歸堂去。
上堂：眉毛眼睫最相親，鼻孔脣皮作近隣。至近因何不相見，都緣一體是全身。
上堂，提拄杖卓一下，乃顧視曰：拄杖子，拄杖子！你無住持干懷，又無病痛苦惱，如此黑瘦，何也？拈拄杖，呵呵大笑云：是何言也？若色見聲求，是行邪道。昔臨濟、德山由之發明見諦，後來明眼尊宿由之接物度人。豈不見黄檗普請次，檗謂臨濟云：我最得者拄杖氣力。臨濟近前奪下拄杖，推倒黄檗。黄檗遂云：扶起我來！扶起我來！時有一僧近前扶起云：和尚争容得者風顛漢恁地無禮！檗却打其僧數下。臨濟乃云：蒼天，蒼天！大衆，當時拄杖子，如今却在龍門手裏。乃提起召大衆云：還有臨濟手段底麽？出來，出來！龍門却是放得下。遂抛下拄杖，放身便倒云：有扶得者，出來！良久云：既無臨濟之人，又無扶起之者，龍門自起自倒，有甚用處？歸堂去。下座。
甘露和尚入山。上堂：達磨不來唐土，地久天長。二祖不往西天，山青水緑。龍吟霧起，虎嘯風生。秋雨垂空，浮雲蔽日。諸人有眼還見麽？有耳還聞麽？既具見聞，何者是迷？何者是悟？何物爲緣？何物爲對？要知迷悟昇沉理，畢竟須還本分師。先佛道：身相屬四大，心性歸六塵，四大體各離，誰爲和合者？大衆，身心既乃如此，現今復是何物？近來參學之人，盡皆奔馳語句，舉論古今，於本分事全不明了。所以正宗淡薄，道法澆漓。幸遇和尚到來，伏望震潮音、示真旨、抉重瞙、顯衣珠。四衆傾誠，不勝虔請。
黄龍靈源和尚遺書至。上堂：昔開正續銘，今示真歸告。一路湼槃門，行説皆親到。明然臨濟燈，妙唱黄龍道。空海久澄虚，雲濤方浩浩。横吞巨海，高駕鐵舩，隱顯同源，卷舒無際者，其唯靈源乎！禪師居究竟地，住本覺場，雖曰示生，實無生而可示；雖曰示滅，實無滅而可示。明明密密，密密明明，真化不移，何方出没？所以遺言作訓，真告普聞，能事始終，一期云畢。而某曩歲遊方之始，邂逅龍舒，許以半面之交，氣投分感。雖則荆山隱玉，已遇良知。尔後蚌腹剖珠，登舟獲劒，歐峯再會，素願尤諧。歡洽妙期，有同符節。自初及此，三十年間，理契同風，至音無間。夫何遽别特示遺書？感存念亡，此情彌切。雖然如是，佛佛不思議，不許長住世。大衆，審思惟，畢竟祇者是。然則子期既没，伯牙絶絃，蓋傷其無知音尔。況此至道離見超情，莫逆于心，夫何言也？昔人問長沙：南泉遷化向什麽處去？沙云：石頭作沙彌時，參見六祖。云：不問石頭作沙彌時參見六祖，南泉遷化向什麽處去？沙云：教伊尋思去。師乃呵呵笑云：會麽，會麽？水長船高，泥多佛大。共至靈前，不勞觀聽。
蔣山佛鑑和尚遺書至。上堂：噁噁！師兄師兄，出在我前，去復我先。噁噁！師兄師兄，出在我前，許我並駕而齊肩；去復我先，使我隻翼而孤騫。豈不念兹苦海羣迷未度，況乃五湖玄學負笈趨筵。遽辭舟檝，孰濟長川？然佛法道理，自有因緣。此蓋衆生無祐，薄福使然。永違叢社，法炬無傳。我聞如來雙林示滅，又聞達磨隻履西遷。佛佛祖祖，其道綿綿。況我鍾山佛鑑法兄，妙機無間，出没應緣，去來生死，吾何預焉？而某於師門最爲深契，在鴈序手足相連，義交金石，氣薄雲天。聽遺音而何忍，念朽質以非堅。同心共照，夫復何言？尚記得如來滅度，阿難問迦葉曰：世尊傳金襴外，更傳何法？迦葉曰：阿難！阿難應喏。迦葉曰：倒却門前刹竿着。大衆，若無者箇公案，生死熾然。白雲師翁道：金襴之外復何傳，弟應兄呼豈偶然。倒却門前刹竿着，免教依舊倚牆邊。大衆會得麽？倚墻邊倚墻邊，寂滅光中禮白蓮。
上堂：達磨大師所傳心印，看，看！掃地盡也。如今還有人見達磨大師麽？若見得，方解承當。若見未得，切忌認着。所以正宗淡泊，異道峥嶸。昔日王常侍參睦州。一日，州問曰：今日何故入院遲？侍云：爲看馬打毬，所以來遲。州云：人打毬？馬打毬？侍云：人打毬。州云：人困麽？侍云：困。馬困麽？侍云：困。州云：露柱困麽？侍惘然無對。歸至私第，中夜間忽然省得。明日見州云：某會得昨日事也。州曰：露柱困麽？侍曰：困。州遂許之。此是達磨大師宗旨。露柱不解打毬，如何却困？還有明得者麽？人困馬困未是困，露柱之困始是困。好於言下證無生，莫向言中尋尺寸。百丈若無雙耳聾，臨濟争解領三頓。盡將業識作流傳，此道今人棄如糞。久立。
上堂：昔有使頭、使下二人，一時奉事觀音。一日，使下偷使頭錢走，使頭燒香禱告觀音：願我捉得使下。使下亦燒香禱告觀音：願使頭不見我。當此之際，觀音救誰卽是？祇救使頭又違使下，祇救使下又違使頭。若一時總救，事甚相違。山南辯和尚道：若要行大道，三步作一跳。大衆，好語。祇恐人麄心，子細究之，又却分踈不出。山僧爲你一一分剖看！若人要會，先須識取觀音。要識觀音麽？大慈悲心是。更須知大慈悲心從甚處流出。現今歷歷聽法者，無心而流出萬宗。若識得了使頭，方解作得使頭。非唯作得使頭，亦乃識得使下。此使下是使頭底使下，離使頭外别無使下。若識得觀音了，使下方解作得使下，非但作得使下，亦乃識得使頭。此使頭是使下底使頭，離使下外别無使頭。若恁麽，使頭使下但是空名，使下使頭悉皆無寄。大慈悲心，熾然獨脱也。既識得使頭，又識得使下，更須識得錢帛。使頭見之是使頭錢帛，使下見之是使下錢帛，離使頭使下外别無有錢帛。亦須知使頭錢帛自不干使下事，使下錢帛亦不干使頭事，各不相到。雖不相到，使頭錢帛卽是使下錢帛，使下錢帛卽是使頭錢帛，同一物耳。若恁麽既同，若恁麽既異。皆大慈悲心之作用也。卽知得錢帛，又須明取得失。使頭失財時是使頭失，使下得財時是使下得。得失不在别人分上。如此，則使頭失時是使下得時，使下得時是使頭失時。得失雖殊而不異，得失各異而常同。豈别有一物作同作異也？若使頭、若使下、若錢帛、若得失，一一明了，方名觀自在菩薩。古人云：得失是非諸佛智，一人無心眼耳聾。
上堂云：西瞿耶尼打鼓，南贍部洲上堂。大衆十方齊至，等聞野客稱揚。此聲徧满十方，照破聞見色香。堪笑釋迦老子，等閑動地放光。大衆歸堂。
徐公大夫入山。上堂：何處求通達，疑根自不凡。頓明心卽佛，陡覺海非鹹。善財樓閣路，日進丹霄步。凡夫云未然，我道常披露。大衆，譬如自面，豈辨鬚眉！又如眼根，不自見眼。面若有見，卽非本頭。若見眼根，眼卽同境。所以石鞏自射，無下手處，乃證全身。龐公問心，一口吸盡，遂得真實。此所謂大丈夫之事業也。不見道：大丈夫秉慧劒，般若鋒兮金剛焰。非但能摧外道心，早曾落却天魔膽。莫不是了見本來面目，證得清淨法眼，故得稱爲大丈夫也？此日伏蒙提宫大夫朝旆入山，光臨泉石。頃者，山野輙效。先德開法施場，住持此山。數年之間，傍資修换，爲禪者遊心之地。工役既畢，輙以土木之功干于視聽。願得雄偉之文，以彰不朽，爲來者之益。伏蒙惠示，莫大之幸。山僧雖不曉義理，觀此嘉作，近世所稀。豈此邦此山之幸，亦天下叢林之幸甚也。昔向居士木食澗飲，以所悟布之文字，求二祖大師印證，曰：影由形起，響逐聲來。弄影勞形，不識形爲影本。揚聲止響，不知聲是響根。除煩惱而趣湼槃，喻去形而覓影。離衆生而求佛果，喻默聲而尋響。當知得無所得，失無所失。未及造謁，聊伸此意。伏望答之。二祖大師答曰：備觀來意皆如實，真幽之理竟不殊。本迷摩尼謂瓦礫，豁然自覺是真珠。無明智慧等無異，當知萬法悉皆如。愍此二見之徒輩，伸詞措筆作斯書。觀身與佛不差别，何須更覓彼無餘。居士得偈，欣然奉侍。諸仁者，古人悟心，布之文字，實是希有。還見二祖大師與居士所證所得之事麽？良久云：浩劫有窮，斯文不泯。久立。
上堂：慮而解，思而知，孤燈難並太陽輝。不是心，不是佛，爲君掃蕩精靈窟。摩天鷂子入雲飛，千里萬里祇一突。阿剌剌。下座。
上堂：不起踈慵不進修，實無言説實無求。奪飢人口中之食，驅耕夫手裏之牛。真快活，百無憂。自是不歸歸便得，五湖風浪拍天流。
陳與明還佛頂心經願，請上堂：唵齒臨唵齒臨，唵部臨唵部臨。大衆，此是甚麽言語？義理如何？還有人會得麽？若道是言語，又不成言語。若道有道理，又不成道理。可謂言詮不到，分别不及。先聖呼爲密語，又曰真言。一切言音從是而生，一切語教從是而出。山僧適來看經中得七字陀羅尼，能滅千災，成就萬德。今對諸人舉此七字陀羅尼一徧，諸人諦聽。遂默然，屈第一指至第七指，曰：諸人聞得麽？恐諸人不聞，更舉一徧。又默然，屈一指至七指，曰：聞得麽？大衆，唯佛與佛乃能知之，自餘羣生悉皆罔措。有方便門，名曰重説偈言，今更再三分明説此七字呪，曰：佛頂心經齋願了。大衆，曉得其中旨趣麽？待山僧奉爲解釋，一字字要知落處。若論佛，祇是當人，更無物。若論頂，晝夜舒光照前境。若論心，看時無相用時深。若論經，解語能言不是聲。若論齋，所爲所作盡和諧。若論願，猶如身在龍門院。若論了，無慮無疑心皎皎。心皎皎，增添福壽災殃少。論量功德廣難思，須彌未大滄溟小。山僧適來説者是真言，世人祇知有言，不知有真。若不知真，所言皆妄。何者名爲真言？能出萬宗故曰真言，亦名三昧王，亦名萬字頂，亦名微妙章句，亦名秘密大總持。至心受持，大有靈驗。所謂山僧七字呪也。乃屈指曰：一二三四五六七，諷誦受持皆祕密。如人親入寶山中，一切珍奇從此出。久立。
上堂：道可學耶？實不可學。心可悟耶？實不可悟。不學不悟，真機全露。明月娑婆，浮生旦暮。眼若不睡諸夢除，古今出入無門户。遂召大衆曰：是什麽？
上堂：山僧畧陞此座，大衆永息狐疑。各各金毛師子，去來哮吼全威。臨濟高聲連喝，德山拈棒痛槌。縱有一言半句，終不别作路歧。大衆，抖擻精神，着瞌睡作麽？是甚生次第事，你自鈍置。山僧恁麽道，要人到，不要人到？試點撿看！
上堂，舉洞山和尚示衆曰：兄弟初秋夏末或東去西去，直須向萬里無寸草處去始得。又云：祇如萬里無寸草處作麽生去？石霜聞之，乃曰：出門便是草。僧舉似洞山。洞山曰：大唐國内能有幾人？師曰：出門便是草，閑殺龍門老。北去禮文殊，南來登五老。鬢髮已蒼浪，言歸恨不早。獨立秋風前，相思望江島。好，好！不用更尋討。
上堂：什麽物恁麽來？休將明鏡挂高臺。什麽物恁麽去？分明不用當頭舉。舉得分明得更難，澄潭不許蒼龍盤。便恁會，太無端。遂拍手呵呵大笑云：華藏毗盧世界寬。
上堂：好一隊其中人，還見其中事麽？若是其中人，必見其中事也。良久呵呵大笑曰：會麽？苟不然者，雖有其中事，元來不是其中人。縱是其中人，元來不了其中事。了得其中事，作得其中人，復何憂哉！不見潙山曰：有句無句，如藤倚樹。時有人問：樹倒藤枯時如何？潙山呵呵大笑。又有乾峯示衆曰：法身有三種病、二種光，一一透得，始解穩坐。雲門出衆而問曰：庵内人何故不見庵外事？乾峯呵呵大笑。大衆，有人或問道：此二老宿意旨如何？龍門拍手呵呵而笑。良久曰：你諸人何不與我放下布袋，解開肚皮笑一聲子！
上堂：釋迦世尊已成正覺，彌勒大士當來下生。老盧持過嶺南，達磨擕來東土。各謂度生已畢，我願云周。如何六道四生猶在，土石諸山未殞，淨妙國土不逢？爲是願力未充？爲是業果難盡？爲復别有道理？還有人斷得麽？若不同床睡，焉知被底穿！歸堂喫茶去！
上堂：空生不解嵓中坐，春暖桃花樹樹紅。漏泄天機無覓處，都緣露柱挂燈籠。燈籠燈籠，却有古風。露柱露柱，善解提舉。一旦師姑是女兒，大悟堂中喫茶去。
上堂：心是根，法是塵，兩種猶如鏡上痕。痕垢盡時光始現，心法雙亡性卽真。根塵既謝，鏡光現前。心法雙亡，如何則是？赤𩨘𩪸身無妄想，眼聞耳見離攀緣。
上堂：迎日出門去，已覺披煙霧。冒月望山歸，重露濕禪衣。心悄悄，步遲遲。無孔笛，再三吹。哩哩㦬，㦬㦬哩。遊子乍聞征袖濕，佳人猶唱翠眉低。君更聽，莫狐疑。是何曲，歸堂去。
上堂：真實到家之士，何暇論家！決定證得之人，寧標所證！論家論證，乃閭閻負販之徒。無證無家，誠飄露伶俜之子。何不興決烈之志，啓特達之懷！舉措看他上流，勿謾隨於庸鄙。一一從自己胸中流出，與我蓋天蓋地去始得。總似你恁麽參學，驢年去。
上堂：海門山，長安道，茫茫煙水連芳草。樓頭客，馬上郎，一聽落梅悲故鄉。春風過眼花飛盡，蝴蝶翩翩過短牆。君更聽，是何章？會不得，參堂去。
政和八年九月，奉勑住和州褒禪。上堂謝恩畢，僧問：千里遠聞音信好，不涉程途事若何？師云：不挂三寸。進云：一輪明月當空照，萬里清風宇宙寬。師云：却有商量。進云：路上忽遇禪人問時如何？師云：有甚難答？進云：雲離谷口千山秀，月到天心四海明。師云：誰是恁麽人？師復云：大衆現前豈不是舒州龍門山！適來勑旨，豈不是和州褒禪寺！令山僧往彼傳法住持，且何者是傳底法？要知佛法旨趣麽？不離龍門山，要見褒禪寺；不離褒禪寺，要見龍門山。龍門山則易見，褒禪寺卽難見。有人見得褒禪寺麽？若明得，便有佛法旨趣。若也未明。良久云：帝力丘山重，君恩宇宙寬。不才何以報？處處得心安。久立。到褒禪，入方丈，師據座云：昔定明禪師燕坐此峯，住大三昧，悲濟弘誓，澤及一方。山僧忝繼先蹤，續明後焰。十方坐斷，祖令當行。鳴鼓陞堂，各須諦聽。
上堂：聖皇帝賜與名山，賢宰臣宣行睿旨，俾令貧道傳法住持。衆中還有荷擔重任者麽？試出衆道看！僧問：古人道：權借一問，以爲影草。未審此理如何？師云：子是何心行？進云：可謂手執夜明符，幾箇知天曉？師云：曾問幾人來？進云：到者裏多少人錯會。師云：闍黎又作麽生？進云：三十年後有人會去。師云：猶較些子。僧問：一塵纔起，大地全收時如何？師云：兩塵也。進云：恁麽則無邊刹境，自他不隔於毫端。十世古今，始終不離於當念。師云：含山縣裏事作麽生見得？進云：山河及大地，全露法王身。師云：者箇闍黎却好商量。師復云：龍虵易辨，衲子難瞞。辨别得否？山僧未來此間時，是山法席久虚，叢林不振。當此之時，還知定明禪師是汝諸人善知識麽？山僧既來此間，法席初開，叢林復建，亦定明禪師是汝諸人善知識。所以道：有佛無佛，性相常住。若解恁麽看得，吾道有光矣。昔日有一員尊宿，衆集定，起來作舞曰：諸人會此意否？諸人無對。宿曰：山僧不捨道法，而現凡夫事。師乃呵呵笑曰：奇怪！若是褒禪卽不然。乃起作舞告衆曰：諸人會我意否？良久云：清貧長樂。下座。
上堂：褒禪乍住太乾枯，月白風清入畫圖。人間縱有千般樂，不及今朝事事無。乃呵呵大笑：好大哥。
上堂：雲中石塔摩星斗，定明禪師大張口。是你之言若解參，不必腰包天下走。遂卓拄杖一下曰：鳥對初陽自在啼，犬逢生漢連聲吼。又卓拄杖一下曰：歸堂。
上堂：祇知今日明朝，不覺今朝明日。事事一似安排，箭箭自然中的。甜者甜於黄連，苦者苦過白蜜。喫得者般滋味。乃以手作舞曰：不妨邏邏哩哩。下座。
正月一日上堂，以拄杖劃一劃云：天得一，斗牛女虚危室畢。地得一，草木山河并土石。君得一，上下四維無等匹。召大衆曰：萬象森羅影現中，一顆圓明光的歷。有歡榮，有愁戚。或寃親，或順逆。富且貴，貧且乞。萬樣千般誰運爲，空谷之聲隨應出。鴛鴦繡了任君看，不露金針太綿密。褒禪奉勸各囘頭，莫待臨行却啾唧。識取摩訶般若光，萬古悠悠是今日。久立。
上堂：如來無二種語，諸人如何會如來語？作麽生是二種語？須明取始得。一離間語，二和合語。無此二者，是名如來語。何名離間語？能聽法者雖願樂聽受，而所説法者不爲開示，是名離間語。能説法者雖樂開示，而聽法者不樂聽受，是名離間語。雖説，無有能説可説；雖聽，無有能聽可聽。得如此者，方名和合語。當觀此離間語、和合語，一耶二耶？同耶異耶？如此證知，捨離間語，當得和合語。而如來無此二語者，不説不聽而已。然不説不聽亦有二事：一凡夫，二聖智。正如凡夫，無所開示，無所聽受，冥然莫覺，故曰無明，亦名爲無説無聽。二，聖智所到，到其無説無聽，亡賓主、絶行解，自居究竟實地，亦名無説無聽。學者當善分别，勿生異見，不可顢頇不分。
上堂，舉趙州和尚，一日趙王來，不下禪床曰：會麽？王曰：不會。州曰：自小持齋身已老，見人無力下禪床。騰騰和尚朝見則天，仰視則天曰：會麽？天曰：不會。騰騰曰：山僧持不語戒。忠國師見肅宗帝，以手指頭帽子曰：會麽？帝曰：不會。國師曰：天寒莫怪不下帽子。大衆明得三人意旨麽？譬如寶舟到岸，獲大富而濟有餘。玉户抽關，升于堂而入乎室。猶在門外，無柰不入之何。困守孤貧，豈是珠寶之咎！還會麽？卞和刖足。歸堂。
上堂：面前過，便知是張三李四。背後過，爲什麽却不見？壁者邊，便見是條臺倚子。壁那邊，爲什麽分疏不得？咫尺之間尚爾，況十方世界耶！參學人若不明，當知參學事卒未在。光陰迅速。入寺來早已九十日，諸郡發心化士，且寬懷打疊。遂拈拄杖曰：東西南北四方人，地闊天遥最是親。衡岳天台連魏闕。乃彈指一下曰：輕輕彈指不勞神。復拈拄杖曰：山河大地、日月星辰、草木叢林，盡在拄杖頭上，還見麽？良久曰：腰纏十萬貫，騎鶴上揚州。久立。
上堂：趙州有喫粥因緣。好一則因緣，者僧當下悟去。會得麽？你拈動鉢盂匙筯時，便不會古人意了也。祖師有風幡話，你諸人十二時中，爲什麽一似大蟲看水磨相似？國師有無情説法，據你諸人合明得，爲什麽却不聞？若一一明得，便是有地頭底禪和子。歸堂。
祈雨，上堂：定明妙應禪師説法，如雲如雨。不是時人不聞，又非不善其語。如斯一味靈通，過了幾多寒暑。縱逢敗種焦芽，方便一時救取。
知府曾公舍人入山祈雨。上堂，舉劉禹端公問雲居：雨從何來？對云：從端公問處來。師云：雨從何來，不須尋討。徧滿虚空，拔濟枯槁。定明妙應靈通，知府舍人台造。真箇是爲雨爲霖，莫不爲忻爲好。且問諸人，是定明雨、舍人雨、百姓雨？定當得麽？良久卓拄杖一下云：三。下座。
上堂，卓拄杖一下云：大衆，你諸人昨夜爲什麽一時在露柱裏藏身？及乎天既明，喫粥了，上來聽參，爲什麽却在欄干上立地？見麽？直饒如此通神變，更問起雲塔裏師。
上堂：抵死要行雲水脚，剛然求悟本來心。爲蛇畫足勞筋骨，辜負青山緑水深。豈不見德山老子向你道未踏船舷時，好與三十棒也？諸人也着些子精彩，着飯袋子，也好與三十棒。遂卓拄杖一下，下座。
退褒禪，上堂：一去一來松上鶴，半開半合嶺頭雲。搘笻獨立千峯外，唯把南山祝聖君。
知府錢公奏請再住褒禪。上堂：大衆，君命重宣降薜蘿，不容静處薩婆訶。襴衫席帽寒酸甚，又向人前唱哩囉，哩囉。拍一拍：哩囉。又拍一拍云：去年梅，今歲柳，顔色馨香依舊。人漸老，水長流，無心道合頭。下座。
上堂，舉蓮花峯庵主拈拄杖示衆云：古人到者裏爲甚麽不肯住？自云：爲他途路不得力。如是二十年，無人會得此語。後有老宿聞舉云：是卽是，少進語在。有僧問：如何進語？宿云：但問畢竟如何？僧持此語問庵主，主曰：槪栗横擔不顧人，却入千峯萬峯去。師横按拄杖於肩上，高聲唤云：和尚，和尚！又云：闔國人追不再來，千古萬古空相憶。
上堂，舉嚴陽尊者問趙州：一物不將來時如何？州云：放下着。尊者當下大悟。師云：好。大衆還見得悟處麽？盡力放不下，着力擔不起。將謂一物無，元是自家底。見得自家底，心中大歡喜。自兹家業興，一舉九萬里。
臘月初一上堂。僧問：萬法是心光，諸緣唯性曉。盡大地是色，那箇是心？師云：不要瞞老僧。進云：盡大地是心，那箇是色？師云：闍黎念來多少時？進云：祇如色心二字，如何透得？師云：祇知渡水，不覺腰深。進云：彼此没便宜。師云：一任啗啄。師復云：一年止有此三十日。二陽發生之月，學般若者，與汝道情相應否？今有二問問諸人。一問問肯者，一問問不肯者。先問肯者曰：你恁麽來多少時也？你須道多時也。問：你既多時，所對目前聲色，與你爲惱害否？若與你爲惱害，上座未恁麽在。若不與你爲惱害，是照見了然後不爲惱害？不用照見了不爲惱害？若用照見了方見不爲惱害，卽名照見心，未名恁麽在。若不用照見心，如何知得無惱害？據作此見，了我問頭不得。第二問不肯者云：你不恁麽來得多少時也？師大笑云：好一問你出家沙門作佛弟子，含齒戴髮，巍巍堂堂，如何却不恁麽得？何異俗人？直饒你真箇不恁麽也，則因恁麽然後有不恁麽在。據此見，亦了我問不得。不見石頭大師道：恁麽也不得，不恁麽也不得。恁麽不恁麽總不得。尚有人講不得，被馬大師道：我有時揚眉瞬目，有時不揚眉瞬目。有時揚眉瞬目者是，有時揚眉瞬目者不是。他便會去。師良久曰：還知麽？泥多佛大，水長船高。下座。
上堂：未達境惟心，起種種分别。達境唯心已，分别卽不生。分别既不生，便捨外塵相。乃拈拄杖示衆云：不可不唤作拄杖子也，且作麽生説捨底道理？有人於此云：唤什麽作拄杖子？便違他古佛道不壞假名而談實相。又道：更有什麽拄杖子也？則世間萬法不成安立。又道：依舊唤作拄杖子。則一切凡夫莫不幸甚也。大衆，到者裏如何卽是？須信道，雲中石塔不是人間，檻外雲山非由心變。風摩雨掃日照煙蒙，妙用縱横隱顯一際。自可以幽栖鳥道，開豁胸懷，妙契真規，十方洞照。直得如此，更須知有衲僧孔竅始得。如何是衲僧孔竅？咄！卓拄杖，下座。
上堂，舉潙山和尚坐次，見仰山從方丈前過。潙山云：若是百丈先師，子須喫痛杖始得。仰山云：今日事作麽生？潙云：合取兩片皮有分。仰云：此恩難報。潙云：潙山年邁，非子不才。仰云：今日親見百丈師翁。潙云：子向什麽句中見先師？仰云：不道見，祇是無别。潙云：始終作家。師云：從上來至百丈，有不犯之令。潙山深得其旨，能向劒刃上行。仰山飲氣扶持，且不犯鋒傷手。有般漢祇管行棒下喝，還明他不犯之令麽？不見道始終作家？諸人每日來去，什麽處得見百丈？
上堂：暫時歛念，是處是慈氏，門門有善財。介尔有心，土石山河，瓦礫荆棘。大衆，作聖作凡，能染能淨。有如是威神，具如是妙用。直得恁麽曹溪門下客，見時猶未是少林消息。祇如少林消息，你曹溪門下客合作麽生？下座。
上堂：蘇武牧羊，辱而不屈。李陵望漢，樂矣忘歸。是在外國，在本國？佛諸弟子中，有者雙足越坑，有者聆筝起舞，有者身埋糞壤，有者呵駡河神。是習氣，是妙用？至於擎杈打地，豎拂敲床，睦州一向閉門，魯祖終年面壁，是爲人，是不爲人？信知一切凡夫，埋没寶藏，殊不丈夫。諸人何不擺柂張帆，抛江過岸？不可釘樁摇櫓，何日到家？既作曹溪人，又是家裏漢。還見是家裏事麽？
上堂，舉先師在白雲會中作磨頭，一日，端師翁下來曰：你還知一件事麽？先師曰：不知。師翁曰：近有數禪客自廬山來。問他，皆有悟入處。教伊説，亦説得有來由。舉因緣向伊，亦明得。教下語，亦下得。端師翁良久謂先師曰：磨頭祇是未在，你道如何？先師聞了，心下不安，得七日七夜不成腸肚，正中心下。乃自思惟曰：既悟了，説亦説得，明亦明得，如何却未在？忽然中夜方會得，從前寶惜，一時放下。遂白端師翁，師翁起來手舞足蹈。某曾侍奉先師，聞先師舉此因緣謂某曰：參學須是一時放下，方得安樂。大衆，還見得否？放得下，好脱洒。放不下，牛拽杷。堪笑諸方老古錐，打鼓説禪無尾欛。無尾欛，不驚怕。不驚怕，可嗟訝。解踏毗盧頂上行，不言亦自傳天下。好大哥。
上堂，舉百丈大智禪師謂衆曰：併却咽喉脣吻，道將一句來！潙山云：却請和尚道。五峯云：和尚也須併却。雲嵓云：和尚有也未？師云：此是叢林中流布底事。雪竇禪師後來品評此三人語，各有淺深：却請和尚道，虎頭生角出荒草。和尚也併却，龍蛇陣上看謀畧。和尚有也未？金毛師子不踞地。如今衆中或去請益，或去過話。有人道：此三句語未契得百丈，唤作抑而不揚。却請和尚道。百丈云：不辭向汝道，恐已後喪我兒孫。此豈不是抑而不揚！和尚也須併却。百丈云：無人處斫額望汝。何處是有肯他也？則是抑而不揚。和尚有也未？百丈云：喪我兒孫。更是不肯也。祇如百丈道：併却咽喉脣吻，道將一句來！甚生次第事？既併却咽喉脣吻，明箇什麽邊事也？好扶持取。下座。
退院離褒禪辭衆，上堂，舉六祖大師示衆云：汝等速理舟檝，吾欲歸新州去。弟子曰：和尚去後，早晚却囘。祖曰：葉落歸根，來時無口。師云：是什麽説話？去了却更來做什麽？不見東山先師道：大小大祖師，猶欠悟在。師呵呵大笑云：諸人還會得麽？聽取一頌：歸根得旨復何論，洞口秦人半掩門。花落已隨流水遠，空留羃羃野雲屯。
到蔣山，上堂：玄沙白紙費封題，一聽雷音萬仞低。慰釋私懷已無量，那堪更唱邏羅哩。乃呵呵大笑曰：古人道，笑須三十年。誠哉此語！某頃在白雲時，與堂上佛果師兄道聚，其樂無涯。至今樂猶未已也。又呵呵大笑云：一手不獨拍，兩手鳴摑摑。舉意超情念，相看同路陌。摩雲鐘阜高，徧界烏輪赫。妙機速雷電，神珠不在額。珍重人天大導師，衲僧一見喪魂魄。何也？誰敢正眼覷着！下座。
宗乘一舉，作者埋寃。古路縱横，若爲措足？苟非知方俊眼、出格上機、舉一明三，普同流浪。其或循言執滯，病在見聞。杜口藏形，過歸傍認。欲得決求大寶，莫作小商。撒手懸崖，當空便擲。百千三昧，豈在外求！若認語言，卽名邪解。至於警物垂務，衡鑒將來，百匝千重，少諧手足。或中途病轍，半路絶糧，引諸子以伶俜，蓋指南之不妙。良由澄潭月影，隱隱迷蹤。直須坐斷毗盧，優游大徑。故作示道三偈，以資唱道之萬一。固非次第淺深、數量名字之所得也。冀達之士，相期於兹矣。
千聖靈蹤百草頭，卓然放去號隨流。從教萬古無人識，笑殺潙山水牯牛。
水中月是天邊月，南北東西更無别。新羅打鐵火星飛，燒著指頭名合轍。
坐斷千差古路頭，解開空岸濟人舟。明明一句該羣象，善唱非聲作麽求。
諸佛出世，無法示人。祖師西來，無道可指。唯談自悟，是謂頓門。若尚筌蹄，必難話會。然則忘其方便，迷者難以進途。標指示人，或有可曉。故循好言之士，唱偈六篇，以舉一隅，無勞三返。後之冥合者，或有可取焉。
迷者迷悟，悟者悟迷。迷悟同體，悟者方知。迷南爲北，實情取則。北本是南，悟無移忒。返究迷緣，莫得來處。忽悟正方，迷復何去。其迷則迷，妄自高低。生死惡覺，枉受膠𥻿。達迷無妄，歡喜無量。殺無明賊，祇在一餉。一餉之間，冥通大千。直下了了，三際虚玄。無始時來，總由今日。盡未來際，更不尋覓。當念無念，靈光焰焰。靈焰騰輝，心知難掩。靈源蕩碧，森羅普入。海印發明，非關動息。根塵不偶，心珠寧守。返不我觀，出兮還有。有無齊出，無有蹤跡。智用雖奇，猶遭悟覓。悟爲法障，身招罔象。犴狢無風，徒勞展掌。祖父書契，本來家業。舊日風光，不妨要截。哆哆和和，依前疑著。元無病痛，何勞説藥。足踏實地，開眼瞌睡。大地茫茫，會我如是。如是之法，不因迦葉。是誰兒孫，喃喃亂説。你解亂説，智者便瞥。此門廣大，愚人自爇。自謗自爇，不干我事。我是癡人，汝能靈利。
心光虚映，體絶偏圓。金波匝匝，動寂常禪。念起念滅，不用止絶。任運滔滔，何曾起滅。起滅寂滅，現大迦葉。坐卧經行，未曾間歇。禪何不坐，坐何不禪。了得如是，始號坐禪。坐者何人？禪是何物？而欲坐之，用佛覓佛。佛不用覓，覓之轉失。坐不我觀，禪非外術。初心閙亂，未免回换。所以多方，教渠静觀。端坐收神，初則紛紜。久久恬淡，虚閑六門。六門稍歇，於中分别。分别纔生，似成起滅。起滅轉變，從自心現。還用自心，返觀一徧。一返不再，圓光頂戴。靈焰騰輝，心心無碍。横該豎入，生死永息。一粒還丹，點金成汁。身心客塵，透漏無門。迷悟且説，逆順休論。細思昔日，冷坐尋覓。雖然不别，也大狼籍。刹那凡聖，無人能信。匝地茫茫，大須謹慎。如其不知，端坐思惟。一日築著，伏惟伏惟。
道本無瑕，擬心已差。纔生朕兆，徧界空花。若欲全舉，除非直與。不用增添，現成規矩。洞徹根源，法法周圓。靈明法爾，妙絶言詮。言詮不得，得亦差忒。逈出根塵，古今取則。存不可見，亡兮對面。匪存匪亡，森羅自現。心外無法，法外無心。心法齊照，境智甚深。心忘照滅，境智同歇。一道通同，十方俱攝。生死涅槃，元無兩般。四生六道，息苦停酸。平等大道，無有邪正。胡漢不來，欲何爲鏡。像虚鏡皎，鏡像斯照。像去鏡亡，千聖非妙。此門難入，唯君自息。若入此門，半錢不直。不直半錢，萬國争觀。所以説云，大道體寬。
見極垂光，聽圓含響。若謂見聞，法成塵想。光流大千，響傳沙界。對現全彰，無在不在。聲不是聲，色不是色。非色非聲，山高水急。眼不可見，耳不可聞。非見非聞，宛爾見聞。見色聞聲，脱出根塵。水月鏡像，夢幻施陳。文殊寶刹，觀音普門。周羅法界，唯子一人。身土交映，妙絶凡聖。本有天真，非病不病。長歌且唱，妙舞更誇。東西南北，示現空花。生死去來，去來生死。若不如是，多過多咎。兹言未諦，此語皆宗。標指若示，古人同風。
水月指陳，最踈最親。若謂可見，還帶重輪。月皎於上，水流於下。彼此非干，應緣何假。聲回響轉，垛成招箭。指喻孰明，標門誰辨。凡夫見聞，月皎水渾。心波業識，奔流苦門。二乘聞見，如鏡中面。對像迷真，渠還未薦。水澄月映，孤光逈逈。滅此化城，更須前進。一月耀天，光吞大千。森羅頓現，亘爾無邊。齊含寶月，交光廓徹。非中非外，一多融攝。毗盧性海，自他無碍。迷悟悟迷，相亡相在。一塵百億，百億一塵。奔走塵刹，不動本身。光亡月落，幾人摸索。四十九年，渾用不着。丈夫壯志，自有行市。十字路頭，看人失利。不忻諸聖，不厭凡夫。拈箕奉箒，跨馬騎驢。若人笑我，我亦笑渠。更問如何，我不識書。
至道非言，言亦可傳。可傳何也？應物而宣。言雖應物，物自無物。無物之言，言音自没。絶言之語，妙應還普。道非晦明，語默同取。舉復誰唱？物物虚曠。咸通大千，徧乎塵想。品類非一，同言異出。圓音落落，凡聖俱適。千品萬類，薰含種智。故此一門，稱無量義。山河宣演，草木揚音。長説無間，所謂甚深。深兮甚淺，不動情見。最省工夫，凡夫不薦。不薦最親，妙義敷陳。歡言卽笑，恚怒卽嗔。嗔爲金剛，喜爲迦葉。華藏毗盧，心心相接。接兮可見，莫看背面。無字密言，從兹出現。現復誰論，非用耳聞。六根共户，妙偈星分。森羅經文，不出一塵。非舌非辯，雷轉電奔。展之在手，何法不有！縱横三界，無一滲漏。時人不信，執言説病。依倚前塵，以爲決定。決定是心，決定是塵。心塵所使，非自由人。諸聖苦口，隨愚過咎。巧説多詞，强爲分剖。法無言説，汝須善别。捨離語言，生死自絶。凡夫聞此，無説過咎。取彼無言，冥然長久。端坐暗獄，以心相續。背却語言，猶如土木。捨有之無，落在邪途。有無俱病，二病俱祛。祛復何去？不離當處。當處不生，語默相取。取兮不知，是東是西。説卽不説，不疑卽疑。故稱佛子，了事凡夫。是何凡夫？問取李胡。
諸人行李處，非我君不能。我今憑子力，還與汝同心。彼我無差忒，超然絶古今。千差非止水，生死自平沉。對容誰不妙，拂袖省知音。不墮機前路，明明定淺深。其如未覺了，彼我徒自侵。
本自未常迷，何勞今日悟！守住寂寞城，知君還錯悞。從前諸聖人，元是凡夫做。豈有别路歧，教人離憂苦。祇者生死中，卽是佛去處。有人忽踏着，選甚淨穢土。一向不回頭，唤之亦不顧。千聖不柰何，可不省言語。了却貪嗔癡，卽是諸佛母。
佛與祖師言，拈花示癡子。我今發此談，何言顛倒爾！當人自天真，譬之秋潭水。一物著不得，豈用安名字！切莫向其中，認之還不是。不見須菩提，空空達彼彼。
問汝貪嗔癡，家住在何處？我今要與汝，各各分頭去。好好細思量，免被他官府。大者名爲貪，養得二舍弟。三郎都一處，日夜共活計。令汝家户大，使汝善調制。子今苦厭我，我與子發誓。一要子自知，二要子依例。三要當處生，四要歡喜偈。與汝善和同，一一無凡穢。一覺一切了，何須去煩翳！我是諸佛母，十方及三世。
青山是我身，流水爲我命。養之以四時，蕭然自條正。覆育諸衆生，六度自修省。栽花種菩提，拂石要安静。不見楊柳飛，自有蒲萄影。玩之且不厭，去亦無寃競。一性一切性，娑婆大圓鏡。
世人不識我，求我以形容。形容不相似，徒觀紙上龍。若要識得我，問取主人翁。主人好家業，物物要安藏。六兄誇藝術，三母足温良。南廳善書筭，北庫多財糧。住來但覺久，懶去問張王。君若一識得，與汝同屋梁。
一别海山中，十年春草緑。相思在方寸，顔容皎如玉。音書杳不來，桃李繁且熟。唯有意中人，使我眉頭蹙。
通身無影像，脱體露堂堂。不話非聲色，何曾有短長！河沙恒徧現，故號法中王。優曇花正開，嗅著不聞香。
春日春山裏，春事盡皆春。春光照春水，春氣結春雲。春客春情動，春詩春更新。唯有識春人，萬劫元一春。
妙體無方具徧知，近邦遠刹絶毫釐。根塵應念周沙界，坐斷毗盧發大機。
法法無差是正修，見聞從此絶漂流。窮心未到忘心處，一聚根塵安得休。
祖師地、種、花及總頌四首性地本無生，因生説有地。流傳古至今，非愚亦非智。
從昔未曾迷，於今何所悟！祇緣種性深，更亦無别路。
有種有心地，因緣花自開。要知成果處，却笑祖師來。
五葉花開後，山長水更深。亂雲横谷口，游子謾追尋。
六句偈者，各盡自心功德藏，無少間然也。不離六句而超六句，方曉此意。
前念是凡，短布裁衫。長亭送客，落日張帆。
後念是聖，一拳打正。干戈叢裏，拾得性命。
前念非凡，語正言讒。天高海闊，毛羽𣯶𣯶。
後念非聖，萬象明鏡。不假薰修，本來清淨。
前念卽凡，凡不能測。若人要知，終不指劃。
後念卽聖，聖不能知。鐵牛過海，石女生兒。
余嘗謂先聖雖往，其道則存。苟或契同，吾斯在矣。百丈因言之潙山曰：如忘忽憶。所言憶者，歷然神解，如耳目所對，更不差錯者也。故作十憶偈十首以自發明先旨，使千載之下咸令信受，亦貴知余未始少忘也。吾既知之矣，爾等知之乎？
一從三拜後，千古錯流通。永日無人到，蕭蕭檜栢風。
葉落歸根後，曹溪一滴深。山居人少到，真實好知音。
一歸方丈後，何處覓南泉？昨夜三更月，寒光照座前。
不下禪床後，曾無善巧言。平常安樂事，今古謾流傳。
丹霞相訪後，從此話南陽。草作青青色，春風任短長。
一入雙林後，天宫事可猜。賣魚人不厭，何處見如來？
一住天台後，身單布亦穿。雖然筋骨露，歌笑不堪傳。
石上栽花後，生涯自是春。若逢親切問，端的不饒君。
一見先師後，堪悲復堪笑。爲問何以然？八十重年少。
憶着伊余後，呵呵笑未休。何人知此意？有語不堪酬。
華嚴以十法界總攝多門，示無盡之理。禪門有十玄談，以明唱道。洞山有十不歸，以表超證。山僧述十可行，以示後生，庶資助道。譬諸蓬生麻中，不扶而直。又如染香之人，亦有香氣。有少益者，書之于后。
清虚之理竟無身，一念歸根萬法平。物我頓忘全體露，箇中殊不計功程。
問道趍師印自心，入門端的訪知音。此生不踏曹溪路，到老將何越古今？
拈柴擇菜師先匠，進業修身見古人。若到諸方須審實，龍門此法是通津。
三下板鳴生死斷，十聲佛唱古今通。開單展鉢親明取，不可麄心昧苦空。
田地生塵便掃除，房廊蕭洒共安居。裝香掃地無餘事，默耀韜光示智珠。
臨流洗浣莫踈慵，入衆衣裳垢不中。上下隣肩薰炙久，身心動念肯消鎔。
石上林間鳥道平，齋餘無事畧經行。歸來試問同心侣，今日如何作麽生。
夜静更深自誦經，意中無惱睡魔惺。雖然暗室無人見，自有龍天側耳聽。
禮佛爲除憍慢垢，由來身業獲清涼。玄沙有語堪歸敬，是汝非他事理長。
相逢話道莫虚頭，大語高聲笑上流。言下若能窮本末，肯將無義結朋儔。
空裏形骸夢裏身，夢中身世莫追尋。可憐一脉嵓前水，流入人間古到今。
夢幻空花祇自知，潛思二十九年非。夕陽芳草曾行處，誰料紅蓮步步隨。
來時無有語，去亦不知聞。此曲誰能和？轟轟出白雲。
昨夜三更前，鐵牛耕盡田。喫着三春草，吐氣在青天。也無欄也無圈，前山後山任方便。不曾造次損田苗，愛惜皮毛不輕賤。忽然大震一聲雷，始覺從前俱顯現。
混沌未分先剖判，生成不假陰陽煅。頭角前來是好牛，皮毛更不重更换。滿目平田無寸草，飢飡渴飲無生老。威音王佛是如今，有甚衆生可尋討？哮吼一聲天地動，達人見處吾無用。坐斷毗盧世界寬，自是衲僧眼皮重。一遇知音和始齊，自餘總是閑陪從。
山中閴寂，爐邊静坐。因思四十年人間世外林泉之樂，與夫區區世上者何遼遠也！諦思究極于至道，遂成山偈，聊以自勉。并示諸禪人，使勿如老夫之回頭晚也。
動境徧娑婆，以之成逼迫。安心一處坐，從是虚生白。逼迫何逼迫？膏火煎魂魄。虚白何虚白？廣莫揚孤翮。良哉静者心，四海猶爲窄。匹彼在動士，天地何遼隔！故兹審觀究，二者俱介僻。棄彼而奔此，安得有深益？樂者自何至？苦者自何適？苦樂忘根緒，由夫征路陌。路陌苟不征，躭躭本家宅。昔未厭瓦礫，今豈重金璧！金璧有所重，瓦礫未可擲。瓦礫謂金璧，殺盗應非逆。金璧謂瓦礫，聖賢失蹤跡。金璧而金璧，瓦礫而瓦礫。苦樂各平等，法法無假借。大空離衆念，真實無改易。樂而無樂相，苦亦無苦跡。苦樂同十虚，心門廣開闢。龍吟而鳳鳴，天淵發金液。人不念諸道，飢口枉求食。一也及夫此，曹溪稱上客。因思賢聖人，不寐徹殘夕。時哉各勉旃，升沉在咫尺。
珍重靈知者，綿綿亘古今。人居千聖外，塔鎖亂雲深。碧落杉松色，丹崖虎豹音。回光如到此，必也見師心。
城中應接同摩詰，雲外無心似老盧。月白風清深夜坐，出家全不費工夫。
句義縱横那畔彰，五千餘卷總含藏。如何不覓根頭意？空看枝邊木葉黄。
虚名虚説傳來久，真語真蹤示後人。虚實灼然知下落，清風千古見芳塵。
家家門前火把子，半夜愚夫説相似。碧天如水月如鈎，古今流落閑名字。
一寸靈苗手自栽，前崗後隴作良材。敢將不朽傳他日，唯把青青示後來。
分明不了却成迷，無限風光付與誰？若得家山田地穩，自然處處不思議。
舊事成空莫可追，舊心將把再思惟。古今不隔絲毫許，會得如斯也大奇。
休處言休便好休，五湖蹤跡任遨遊。莫嫌活計無多子，此箇牟尼用到頭。
求心心未諦，等人人不來。嵓花曉來雨，寂寞爲誰開？
禹穴龍門寺，探珠欲問龍。驪珠吞在腹。
一日日，一時時，龍門老，心自知。
師常以六隻骰子示禪人，六面皆六點。復作三頌六隻骰子滿盆紅，不用安排祇麽通。擬欲進前求解會，大似西行却向東。
六隻骰子滿盆紅，塵墨河沙用莫窮。誰能解展金剛手，祖佛親來亦掃蹤。
六隻骰子滿盆紅，馬載驢駞一擲空。赫赤窮來無可賽，請君從此現神通。
信步遊梁魏，乘時别少林。長安車馬客，無限利名心。
呪咀毒藥，形聲之逆。眼耳若通，本人何適？師復頌之：根問本人何所適？塗割等平忘順逆。有爲雖僞性常真，法法無依稱善吉。
無情説法異盲聾，聽得之人眼耳通。不但近塵并遠刹，十方度盡顯全功。
雲水參尋訪此宗，十年磨刮太虚空。區區力盡還依舊，方知萬法本來同。
一悟吾師心便息，信門入處還無入。二十年中事密如，向人殊不勞心力。
前人説法後人聽，由來兩箇總無情。祇緣口耳都相似，所以流通道自成。
去人去矣叮嚀囑，住者相承無斷續。若遇知音一和時，乃知去住常充足。
清明寒食與諸人，共禮先師不動身。萬法本閑心亦爾，將來誰是得吾真？
祇論親切不論時，回笑諸方陷虎機。一句未容開口對，片帆先逐便風歸。頭頭有路堪行履，物物無差莫棄違。不見黄梅足奇士，盧公却得祖師衣。
媿爾相求識歲寒，不嫌危磴路千盤。歸堂一劄曾親訪，閉户深山肯自瞞。月下篇章應獨和，壺中天地共誰看？臨機大用全收放，何必區區握雪團！
東歸半載漁樵樂，北去三年父母來。金馬玉堂彈指入，寶樓香閣一時開。
湛湛寒溪疊疊山，息陰投老得身閑。武陵花好春常在，漁棹歌清事不關。眼底兒孫從富貴，罇前鬢髮任斕斑。天機日有真消息，頻許禪僧共往還。
善養不教聲色亂，素絲無染是天真。有時來此軒中坐，作箇忘機混沌人。
乞食山城歸帝里，毗耶鉢飯香而美。莫念故園桃李春，更參上國西來旨。
爐邊静坐默無言，勿論麄踈若市鄽。冷暖此中看火色，祖師心印爲親傳。
徐翁活計天真，年老無喜無嗔。參取面前桑樹，乾坤不出一塵。
祇園誰住此？謂是钁頭通。物外庵邊竹，人間耳畔風。露畦青戢戢，煙浦緑濛濛。祇箇潛心處，分明古者同。
夏散輙病，既病且惱，因書山偈，示一二禪者萬劫一瞬視，塵沙不動移。若爲論過未，併總入無時。海闊波仍匝，心通佛可齊。床頭木枕子，推出恐人迷。
葛厨松枕午窻涼，卧看風雲草木香。彈指徧遊塵刹盡，故山歸路笑羊腸。
本從綿竹過南方，依前歸入綿竹去。井舍猶爲舊日居，山川不改當時處。鄰人見之莫驚愕，親里歡迎斷思慮。有問南方所得時，瘦藤爲我聊輕據。
事辦須尋道，方明爾本來。禪關無鎖鑰，祇要用心開。
明月何皎皎，永夜入我室。照出萬古心，念此百年質。隔窻風露泫，擁毳衣衾密。遲遲不能寐，餘光在東壁。
叨叨林鳥啼，披衣中夜坐。撥火悟平生，窮神歸破墮。事皎人自迷，曲淡誰能和？念之永不忘，門開少來過。
嗚嗚鼯鼠啼，時人皆不喜。得意卽相呼，意去當自止。吉凶由之生，吾未見其理。此言如未聞，大梅有宗旨。
初夜涼生早，微雲卷太空。燈懸松竹露，簾捲薜蘿風。可笑千年事，能將一念通。相逢禪客問，細細話吾宗。
每念心中事，頻開掌内珠。欲憑天上鴈，待寄水中魚。此意終難寫，斯言不可書。含毫竟寂寞，遶屋樹扶踈。
政和七年院成，别於南山下作靈光臺。臺上立雙浮圖，西向見日没處，是謂歸根收藏之旨也。一窣堵波以奉前後宗師化盡報體，一窣堵波用安十方禪僧火後遺骨。是二者爰彰寂滅之道，殊途而同歸，萬靈咸會者也。吾之朽骨亦藏于此。世世宜遵守之，長而且久，與夫虚空齊壽者，斯雙塔之所以建也。其年寒食日，住山清遠記。并述二偈云。
吾初欲作真常語，更恐真常暗流注。不如不語人共知，人欲知之反勞慮。崖頭浮圖示其相，臺上野雲飛不住。周遊獨步或可追，錦繡谷中歸舍去。
百骸潰散此日言，一物長靈異時語。此日長靈猶可知，異時潰散憑誰舉？可知所以有生滅，解舉方能忘取與。光明寂照徧河沙，慎勿於中論爾汝。
石龜不念歲月古，舊記已滅名尚留。道傍蒼木老霜雪，澗畔野草隨春秋。訛傳細讀華陽傳，靈跡獨聞姚比丘。可憑定力驗今昔，人間萬事徒悠悠。
無端擊此溝中斷，鐘鼓相參無雜亂。能聞所聞非二緣，以此及此通囘换。凡夫何故作追攀，達士若爲成智觀。可憐流入薩婆若，醉眠尚爾排魚貫。
不染而染妄本虚，染而不染悉無餘。本虚自是能成事，體淨何妨應萬殊！斷妄證真心豈息！非真非妄智還迂。了真了妄如無礙，自在圓明始是珠。
毗耶離城居士家，環堵十笏容河沙。八萬四千高座衆，咄嗟已辦薰天花。迢迢不到迷是障，念念常入心無差。須彌盧山四大海，我見如一粟與麻。
老來愈見心無事，夜永偏知膽更涼。淺淺地爐猶有火，依依山月尚臨墻。試將寂滅那伽定，暗寫雕蟲篆刻章。剛被啼鷄忽驚斷，一時歸入正思量。
展脚縮脚飢鼠啼，合眼開眼重露晞。覺來始了夢時事，夢處寧容覺後知。瞬息黄粱猶未熟，翩翻蝶蝴正狂飛。披衣獨坐日正午，試問何如半夜時？
大士安禪地，千峯塔院春。門深松檜老，事古歲時新。人禮香燈夜，鳥啼花雨晨。祇應禪石上，去住亦通神。
白塔雲中路，晴空鳥外簷。好山長入望，終日坐無厭。幾箇竹生石，數枝花映簾。長安曾未到，神力動飛潛。
善逝明知直不邪，要窮妄識是空花。故令慶喜推心目，勝相初觀始出家。在内何緣昧肝胃，相知在外又成差。琉璃比眼還同境，閉障開明未有涯。合處隨生難定體，根塵兼帶轉蓬麻。世間一切都無著，水陸空行作翳瑕。七處無歸全失措，從兹始得徧河沙。
細思五十三年事，併入初中後夜心。須信刹那通過未，更無毫髮作追尋。隨消舊業根先斷，永絶新殃道已深。此是安身立命處，故吹一曲報知音。
我病無形不可見，曼殊室利得深知。再三若欲通消息，推出床頭木枕兒。
已禮雲中塔，更瞻堂上師。方思江水北，共集定林西。一句無多子，千差永不疑。到家勤愛護，此道少人知。
千人叢與萬人叢，無喜無嗔耳目通。要識太原孚上座，六街鐘鼓閙鼕鼕。
住山久有煙霞疾，得請放還麋鹿羣。厚意於公殊未報，深禪聊復對爐薰。
公家忠靖有遺德，乃與定明開道緣。異世今時豈人意，一麾千里是家傳。
出岫油然亦乘興，勌飛隨意卽知還。有心知到無心域，鳥戀故林雲在山。
妙色非身，形容乃普。閻浮未下，雙林已覩。曠濟功深，六年行苦。塵沙相好，萬億刹土。衆生心淨，佛日常午。正念蒙光，迷人外取。雕檀寫㲲，像末孩乳。今兹軌模，傳從乃古。象步出山，智珠河吐。水月頓澄，豁開覺户。瞻之仰之，豈敢自侮！常在不滅，此言手舞。
曠大劫來離衆苦，心心永斷諸分别。聞處真聞實不聞，説時雖説常無説。法身普現凡聖等，耳根采聽音聲絶。娑婆最有大因緣，一念清涼除惱熱。
曠大劫來不虚妄，言言故得皆真實。應念蒙光迅電飛，尋聲救苦奔風疾。千章萬句離文字，異韻殊音垂祕密。現相宣揚遇此時，見聞穎脱欣今日。
巖巖天台，曠闊寰宇。大士不我，毫端莫取。蜀客心狂，纖塵一縷。屈指拊掌，松石猛虎。生涯何有？流傳今古。静對虚堂，非謂無補。
振摇梁魏，斟酌皮髓。孰云西來，空槨而已。素壁虚堂，少林熊耳。
慧燈續傳，福庭宜敞。常住世間，水月鏡像。是謂叢林，大智百丈。
閙市竿頭呈戲，衆眼曾驚。栗棘蒲上横吞，諸方盡畏。宜陽秀水，萍實楊岐。雨過雲横，天高地下。
綱紀著明，不忘付授。淨空無際，如日處晝。欲究根源，瞻之龍岫。
遇寃則親，傳虚果當。剛硬齒牙，生鐵腸臟。風清淮楚，道實宗匠。不有智悲，子孫安嚮。
并汾鐵騎，老息荒丘。雲施雨罷，花落水流。
四海稱唐，師出華陽。不起燕坐，翱翔帝鄉。名與山俱，道逐時芳。濟民助國，能雨能暘。貧者獲富，熱者得涼。羣蒙所歸，實在不亡。
廓然無聖，儼爾有容。明明絶朕，密密垂蹤。昔也懷寶，枯木藏龍。今其示人，巨嶽喬松。龍吞萬類，松茂三冬。神而不改，風雲必從。吾形既得，爾道自鍾。褒斜路險，漢水朝宗。
如珪如璋，惟子非我。且陋且拙，在余是可。子今傳余，拙則成奇。物感神會，形動心隨。凝雲不飛，寒月下映。孰謂之凡，孰謂之聖？余猶爾也，奇拙同貫。噫嘻期文，大朴未散。
色裏膠青不見形，影中所以邈吾真。吾真定有非形礙，爲對凡夫顯幻塵。塵既顯，道彌新，不貴西來彼上人。
似余似余，類我類我。我復謂誰，如火與火。描邈不就，迎隨不果。寫出龍門，衲僧災禍。
比類則踈，現形仍普。得在一瞬，照窮千古。雲起吟龍，風生嘯虎。贊之絶辭，瞻焉奚覩。
徧界不藏，毫端獨妙。縱未嚬呻，已先微笑。吾子識也，水月斯照。纖塵不遺，是爲宗要。
識余者誰？請觀端的。孰云丹青？謾勞尋覓。斷雲架巘，皎月在壁。昭爾惺惺，悟兹寂寂。
滄溟一滴鹹無際，厚地纖塵廣有餘。何事陋容人寫得，祇緣蹤跡在龍舒。
吾行爾隨，吾唤爾應。唯隨與應，不欠不剩。因吾識爾，此像果親。静而瞻之，道實絶倫。
道雖光明，形則山野。提折脚鐺，住深蘭若。拙韻無取，陋容誰寫？常在左右，覺元侍者。
似卽踈，比仍失。廓爾空，皎然日。顧丹青，寫容質。誰使之？省尋覓。
植杖望雲，何處空山？獨立凝情，媿我蕭然。無物謝伊，裝點相成。
天地無物我無物，隱顯空雲隨出没。此間誰是悟玄人？霹靂光中轟一咄。
欲識坦然老，乃是龍門人。聲名落四方，坐卧今十春。會見移庵去，何妨邈形真。平生香火緣，對比卽神通。
首到東山，晚親龍岫。歲經寒暑，人非新舊。塗毒長鳴，優曇勿嗅。静對終日，弟子公壽。
畫出人皆識，相逢道更親。起雲峯後路，記得往來頻。
寥廓無狀，孰爲龍門？有指南路，絶刀斧痕。因緣去住，任物所論。黄竹寒湫，曉而復昏。
小參，云：好一轉語，還有人荅得麽？良久云：問荅俱備。所以古人道：夫説法者，當如法説。且如法又作麽生説？諸人既無風起浪，者裏不免將無作有。所以道：其説法者，無説無示；其聽法者，無聽無聞。諸人既無聽而聽，我者裏無説而説。若得恁麽，目前無一法可得。何故？且聽外無一絲毫説底，説外無一絲毫聽底，便能透過雙關，俱無異相。不必説與不説、聽與不聽，自然大地山河色空明暗，更非别法。可謂透出塵勞，頓居實地。雖現在三界中，熾然出三界；現在聲色裏，熾然出聲色。且如今與諸人説聽同時，作麽生説箇不説不聽底道理？須知端的明悟始得。不見古人道：非色聲香味觸法？者箇去處，也大殺不易。參學之士，若非到此田地，管取目前有法。外既有法，内必有心。内外緣生，汩没三界。諸聖由兹而出現，達磨特地而西來，還知諸聖用心處麽？祇是諸人心是，更無别心，亦無别法。所以道：十方薄伽梵，一路湼槃門。誠實無差，方知道無迷無悟，非聖非凡。若實得恁麽，便好韜光晦跡，履踐諸聖玄塗。其或未然，直須管帶始得。不見趙州和尚云：十二時中許你一時外學。僧便問：許一時外學。未審學什麽？州云：學佛學法。祇如佛法尚爲外學，其餘十二時中作箇什麽始得？大難其人。所以如今與諸人相會，唤作非時言論。既是非時言論，如何得相親去？達道之人，若能鎔缾盤釵釧作一金，攪酥酪醍醐爲一味，説什麽時與不時。盡皆中的。奉勸諸人快好究取，二六時中，去離塵緣，莫起異念。豈不聞：昔日有人在高樓上，見二比丘從樓前過，有二鬼使掃併道路，復有二鬼散花隨後。及乎二比丘廻次，二鬼復在前叱喝噀唾，二鬼隨後掃除脚迹。其人遂下樓問二比丘所以。其二人方悔感悟，乃云：我等去時共談佛理，及至廻時却言雜語。諸禪德，此雖麄境界，子細推來，乃是學道之人大事。何故？祇爲情念瞥起，外境現前。念若不生，無境可得。所以先聖道：以無念爲宗。而今但無凡聖異念種種心量，亦無煩惱可斷，亦無菩提可求，於生無生，於死無死。不見昔日洞山和尚與密師伯游山次，忽見白兔從草中突出。密云：大似白衣拜相。山云：老老大大，作者箇語話。密云：兄又作麽生？山云：積代簪纓，暫時落魄。者箇公案如何消遣得去？且道是何道理？諸人若會得白衣拜相，便乃獨步丹霄，永出常流。若會得積代簪纓，便解奪飢人之食，祛耕夫之牛。還委悉麽？直饒一一委悉分明，諸人分上總使不着。如何是諸人分上事？試斷看！良久云：討甚兔子？珍重！
師還東山省覲，衆請小參。云：暫下蓮峯輕屈指，光陰倏爾又三年。雖然不隔絲毫許，争似躬親到座前。某伏自數日前，陪從太平禪師象馭再登蓮嶠。歸侍老師大和尚，瞻禮慈容之間，須知有相見底事。敢問大衆，作麽生是相見底事？不可是你見我、我見你，是相見。若恁麽，全無佛法得力處。何故？世間諸趣，彼此見存。常在生死之中，未有脱離之地。所以雪峯和尚向人道：望州亭與你相見了也，烏石嶺與你相見了也，僧堂前與你相見了也。若據如斯指示，豈待音容相接、言氣相交，始爲相見？諸高德，夫爲參學之士，須實有去處始得。還知麽？如今敢道千里同風相見却易會，對面相見却難知。何故難知？夾山老子道：目前無闍黎，座上無老僧。諸來大衆盡在于此，如何見得目前無闍黎？堂上老師，大和尚在座，與諸大衆證明，作麽生見座上無老僧？不可等閑過却將爲閑事。晝夜被見聞風所飄鼓，根塵陰界諸入纏縛，不得自由。生死事大，須得箇悟由入頭處始得。雖然如是，格外道人，實遭怪笑。何故？須知有向上一着，且待異日他時，别爲諸人點破。因記得昔日南泉、趙州二尊宿，皆是道超物外，名播寰中。時有一僧往山中，見一禪伯在盤陀石上卓庵而坐，僧遂問曰：南泉出世浩浩地，何不往彼問訊？空坐何爲？庵主曰：莫道南泉出世，佛出世我亦不去。僧持此語見南泉，南泉大驚，遂令趙州往驗看。州到庵主處，從東過西，庵主不顧。州又從西過東，庵主亦不顧。州遂當門立曰：庵主，你敗也。庵主亦不顧。遂拽下簾子而行，庵主亦不顧。大衆，者一則因緣，諸人作麽生委悉？莫是趙州、南泉不到庵主田地，返被庵主勘破，落他陷虎之機也無？莫是庵主雖然並無受用，臨機不解互换，平地上死人也無？諸仁者，素非此理。大凡行脚人，須是道眼分明始得。若道眼不明，祇被南泉、趙州、庵主三人换却眼睛了也。實無少許相應處。若也道眼分明，南泉、趙州、庵主便是上座，更無異見也。還相肯諾也無？不見道：曾經大海休誇水，除却須彌總是塵。久立。
解夏夜，小參，云：一二三，無言童子口喃喃。三二一，上下四維無等匹。衲僧活計絶絲毫，萬古徽猷是今日。大衆，作麽生是今日事？現定東西僧俗，燈燭熒煌，作麽生見得箇絶絲毫底事？若於此見得，歷劫孤明，未曾昬昧，方信道。達磨不來唐土，二祖不往西天。如是之事，蓋是諸人背覺合塵，流浪日久，是以智光不得顯現。所以遊方問道，徧參知識。若於一句下見得分明，方知無量劫來事秖在今日。然今日之事也大難委悉。何故？蓋爲諸人現分别。者心本元真實，誤認分别，致背真源。但無許多分别之心，自然時常顯露。祇如此事，還假方便也無？山僧有箇方便普施大衆。乃竪起拂子云：還見麽？若道見拂子，翳却兩眼了也；若道不見拂子，生盲却兩眼了也。眼則且置，且道者拂子是有是無？拂子若是有，便心外有法；拂子若是無，壞却世諦。學道之士，到此如何理論？如斯指注，太甚壓良爲賤。若是真正道人，也無如許多事。故我釋迦如來在日，建立箇方便門庭，亦無如許多事。每至結足安居，不相往來，各各求證道果。於九十日中，或有所得，或無所得，或有疑慮，或無疑慮，或有罪，或無罪。至休夏自恣之日，方詣佛所，各呈己見，求佛印可，故謂之自恣。自大覺掩光已來，人心閙亂，致有朝參暮請種種見知，所以不能得契本源也。憶昔佛在竹園精舍，與大比丘結足安居。至自恣日，時優波離尊者觀諸大衆，如海清淨，無有缺犯。唯有文殊師利菩薩不樂所止之處，好遊聚落，違犯禁戒。時優波離具以白佛，欲擯出文殊。世尊謂曰：若擯得，但擯。時優波離遂集衆鳴犍椎，左右上下皆是文殊，徧虚空界一切之處悉是文殊。世尊謂優波離曰：汝欲擯那箇文殊？時優波離放下犍椎，禮拜懺悔云：我小德小智，不識大士境界。大衆，當時可惜放過，甘爲樂小法者。若下得者一椎，莫道文殊，假使釋迦老子，亦無容身之處。諸人還知得者一椎落處麽？若知得，盡大地一切衆生、四生六道，一時瓦解冰消，無絲毫可見。或有箇衲僧出來道，請和尚試下手看！卽向伊道，動不如静，放過一着。何故？落霞與孤鶩齊飛，秋水共長天一色。
小參，云：古人道：若是陶淵明攢眉，却囘去。如今敢問大衆，攢眉去，是具眼不具眼？若是具眼，何故囘去？若不具眼，何故囘去？去底且從你道，如今却來者裏圍繞者，是具眼不具眼？若是具眼，何故圍繞？若不具眼，何故圍繞？還有人裁辨得麽？若裁得出，無絲毫遺漏，五日一參，勞諸人訪及，於此實爲希有。然既勞諸人訪及，爲復世諦人情？爲復是佛法受用？若是世諦人情，我輩沙門釋子聚會，不可作世諦流通也。如此則有何利益？若是佛法受用，作麽生見箇佛法受用底道理？還有人會麽？莫是諸人從門前恁麽來問訊，叉手立地，是佛法麽？若是呼之無形，應之有聲，一切處受用無盡，恁麽法麽？莫是渠不恁麽，一切該不得，眼不見、耳不聞，孔孔洞洞，是佛法麽？莫是阿師恁麽説，諸人字不聽，是佛法麽？莫是本來無事，何消得恁麽，大似頭上安頭，但隨時及節，是佛法麽？莫是佛法兩是佛用，道着山是山、水是水、僧是僧、俗是俗，如今且建立箇化門，接引初機，是佛法麽？大衆，素非此理，莫錯好。恁麽，則佛法祇憑口裏意裏驅差將來。若祇如此，何處有佛法？盡是無義語、不實語、虚誑語，謗般若，罪大不可當。乍可不會，却永劫無事。切莫未得謂得，起大我慢，輕忽先達。若也實得箇安樂處，便須識得些子好惡，辨取些子邪正。不可瞒瞒盰盰、儱儱統統，祇恁自欺自誑。山僧直是不昧諸聖。如今在這裏不惜口業，與諸人如此論量，唤作論實不論虚。我祇要一箇見解明白，徹底悟得底人，不要你許多作用奇特、機鋒玄絶、棒喝齊施。如此者，總不消得拈出也。何故？你未入門來時，脚跟下已與你三十棒了也。更來者裏揚眉動目，彈指拂袖，便出去道我勿廉纖、無話會。拂袖出去，則且從你，者一段疑情如何得見諦去？且問你拂袖出，道是了也，祇如你大小二事時何不拂袖？喫粥喫飯時何不拂袖？相見問訊時何不拂袖？須要説佛法時拂袖，意在於何？一處通，千處百處一時通。莫怪逆耳，莫道絮無滋味。我不圖你名聞利養，祇要你悟得，同報佛恩。除此之外，亦無别事。你若真箇有箇入處，方知山僧不分外。已得者便好長養聖胎，未得者正好疾速決擇。你不見藥山久不上堂，院主白曰：大衆久思和尚示誨。山曰：但打鐘着。院主打鐘，衆已集，山掩方丈門。院主白曰：和尚相許爲大衆説法，何故不出？山曰：院主，經有經師，論有論師，律有律師，又争怪得老僧？大衆，你看他古人得恁麽奇特，豈似而今教者兩片皮喃喃地，一似教書相似，有甚麽利濟？各請散去，珍重！衆散，師復云：大衆，三十年後不得錯舉。
小參，云：今時人，須是自尊、自貴、自成、自立始得。若能如此，方有箇休歇處。雖有箇休歇，亦無休歇之量。若不如此，揑目生花，見事便差。但識山僧拂子便得。祇如拂子，且作麽生識？乃竪起云：還見麽？若見，且不識山僧拂子；若不見，亦不識山僧拂子。且如何是自尊、自貴底道理？近來兄弟以遊山爲訪道，觀看名參學。稱爲行脚，還當行脚事麽？要見五臺、清涼、京師、兩浙、廬山、湖南、天台、鴈蕩、江南、江北好山好水好寺院。拈起拂子云：子細看取！一生行脚事畢，或若劬勞跋涉，真實自輕。大衆，切須自尊自貴，將知尊貴邊合着得箇什麽？無事不須久立。師姑本是女人做，阿嫂元是大哥妻。好大哥，歸堂去。
師云：法身有三種病、二種光。一一透得，始解穩坐地。又楞嚴會上，如來説五十種禪病，如今向諸人道，直是無病始得。龍門道祇有二種病：一是騎驢覓驢，二是騎却驢了不肯下。你道騎却驢了更覓驢，可殺是大病。山僧向你道不要覓，靈利人當下識得，除却覓底病，狂心遂息。既識得驢了，騎了不肯下，此一病最難醫。山僧向你道不要騎，你便是驢，盡大地是箇驢，你作麽生騎？你若騎，管取病不去；若不騎，十方世界廓落地。此二病一時去，心下無事，名爲道人，復有什麽事？所以趙州問南泉和尚：如何是道？泉云：平常心是道。州從此頓息馳求，識得祖病佛病，無不透得。後來徧到諸方，無有出其右者。蓋緣他識病。不見一日去訪茱萸，策杖從東過西，從西過東。茱萸：作麽？州云：探水。萸云：我者裏一滴也無，探箇什麽？州靠却杖而出。看他露些風規，甚能奇特。如今僧家例以病爲法，莫教心病好。久立。
師云：不與萬法爲侣者，豈不是出塵勞耶！心不知心，眼不見眼。既絶對待，見色時無色可見，聞聲時無聲可聞，豈不是出塵勞耶！無路徑處入得，無縫罅處見得。佛法亦無東西南北。不道你是弟子，我是師，若己躬分明，無有不是者。參師時不見有師，參自己時不見有自己，看經時不見有經，喫飯時不見有飯，坐禪時不見有坐。日用不差，求絲毫相不可得。恁麽見得，豈不是自由自在！久立。
師云：不問又不得，纔問來又成自輕了。不問又焉知？亦須解問始得。我向頂上錐劄你，要你識痛痒，如揭你炙瘡甲相似。靈利人便知始得。莫自欺，我不瞒你。不見古人問：如何是祖師西來意？尊宿大驚曰：你問他西來意作麽？何不問你自己意？如何是自己意？曰：當觀密作用。如何是密作用？尊宿以目開合示之。古人多少苦口，後來子孫又不恁麽也。入門來便喝，更無如何若何，生怕你明不得。
有恁麽一件事，何不識取？諸方愛教人看公案，我者裏現成公案好看。莫教看破大小大事。諸人十二時中，祇是妄想塵勞，心念智慧未能發生。所有流布，皆從意思中來，要作何用？智慧如日出，無不開朗，唤作無分别智，現前須得恁麽一囘了，從此去有著脚手處，有與你語言分。若是妄想塵勞，山僧於你無著脚手處。好笑好笑，説東入西，説西入東，不柰你何。若能轉頭來，智慧開時，便解道。和尚元來與我説了，我也與和尚説了。摇頭時便擺尾受整理也。你諸人謾道，十年五歲參禪，何曾做者般功夫來！祇是趁口快。你方來，我者裏肯就已覷在也。則功夫未成，没滋味在。你在者裏十年五歲，做得功夫熟也，管取悟得去。我也尋常教人做功夫，説底話皆與他古人合，不差一字。你但會得了，便知古人事也。你莫道古人恁麽道，我恁麽會得，不是了也。祇如古人説：不是風動，不是幡動，仁者心動。有多少言語到你分上？是耶，不是耶？又道我是你，你是我，無過此也。又人問雲門學人自己，雲門道，山河大地多少好，是有是無？山河大地若有去，怎生見得自己？若無，現今山河大地如何説無來？古人説與你了，不悟不知。龍門尋常向你道：本有之事，你分上現行現用，不着尋討，不着整理，不着修證，祇要你一信，信得甚是省力。難得如此人。
先師在白雲會裏，端師翁常曰：此道者天真自得之妙，蓋緣有生知底事。山僧見先師十年道不得，祇爲疑得深。後來徹底理會得，如今總不費力。不是思量時有，不思量時又不是也。佛法不如此，袈裟下事莫教埋没。山僧若不退思參究時，一生也則埋没了，豈有者箇消息也！而今道眼不明，出世者多，罪過，罪過！如何敢爲人高座上也！竪起拂子示人，噁嚇殺人。如盲如聾相似，不驚不怖。祇趁目前，不憂後世，打鬼骨臀，苦，苦！你諸人有福德因緣，未悟心，切不可作出世人。禍事，禍事！若有真實事，自然馨香。你看多少虚頭禪師，久久一日不如一日，如刻人糞作栴檀形，到了祇是屎臭氣。你諸人求出生死，求要出離。打教成一片，又不是你和融然後成一片，若教成一片，決定不成一片也。
昔日有一僧曾參舉道者。一日遊山，問曰：和尚，香林道：老僧三十年求成一片不可得，此意如何？舉道者曰：老僧也恁麽。却問其僧：會麽？曰：不會。舉道者又與者僧一偈曰：香林成一片，老僧也恁麽。不待此月終，重爲子決破。至月末，舉道者遂遷化去。你道一片事作麽生？好不好？香林成一片，龍門也恁麽。爲報諸禪和，當面莫蹉過。各自下去。久立。
師云：看見了，不柰何者多。既看見，如何却不柰何？祇爲不識，所以不柰何。若看見識得，便柰何得也。然發心參禪，便要會得，誰不願樂！祇爲無箇入處，又强會不得，一切處不契合，一切處緣差，用力取不得。良久云：你十二時中，行住坐卧，折旋俯仰種種事業，一切處有超佛越祖底事。秖是你纔要解會時，已無也。真箇是無也，你擬湊泊，已背了也。所以道，看見祇是不柰何。莫是不擬心、不起解會時得麽？展轉更是不得也。會尚不得，豈況不會！若是靈利底人，纔聞山僧説向你，便能大開眼見得，豈不是没量大人！向道是法非思量分别之所能解，又道智不到處。若不如此，争稱佛法？而今兄弟家祇是呈箇解會，呈箇見處作道理，何曾解恁麽來？何曾得到恁麽田地來？若是有道種性底人，肯恁麽去覷，須是深深地體究，密密地看詳。忽然柰何得，便無疑情也。你等不明，祇爲十二時中被雜念奪將去也。蓋爲你要學事業，見物便愛，見文字便愛，尋逐時便緣將去也。道業何由得辦？凡學事業人各有時，三十已上便不可學也。學亦難成，學得又何用？若已事辦去，學亦得在。蓋已點化了也。若已事辦，又豈肯學也？若二十上下猶可學。若是靈利念生死之人，亦不肯學也。又凡是參禪，須是心地平直，心口相應，心言直故。如是始終地位，無委曲相。莫道我會也，我柰何得也。若柰何得，那裏更去問人也？你纔説會禪也，人覷你脚手看！你説話所爲底事，因甚却道者箇如何，那箇如何？既是會禪，又却是争無明也。祇如道默耀韜光是如何，藏名晦跡又如何，不異人心是道又如何。各自省緣，莫説是非。且如行住坐卧，進退俯仰，一切處皆是超佛越祖。山前水牯牛有佛法。你纔尋究，則已無也。何不恁麽識取？久立。
師云：龍門活計是千聖之骨髓，未有一念不與諸人説。自是諸人不肯承當，所以却成山僧瞒你。且什麽處不是與諸人説處？禪僧家説道，山僧不教人思量，不教人會解，不教人商量因緣，不舉古舉今，祇恁麽空過。我若在别處，一夏須明得公案三兩則，須聽一件文字。你若要商量舉古舉今，却請别處去，我者裏祇是一味禪，所以唤作千聖骨髓。我且問你，適來因什麽問訊聖僧？且問訊時還印證你麽？還肯諾你麽？若道印證你，他是土聖僧，豈解印證你？若道肯諾你，豈解肯諾你？既不解肯諾印證，又問訊作麽？莫是仁義道中麽？莫是覩相生善麽？若是仁義道中，衲僧家豈有仁義？豈有覩相生善？莫是事不獲已，隨衆問訊麽？又成何道理？到者裏須是一一明始得。不見長沙大師一日囘頭見聖僧，忽然知歸，便云：囘頭忽見本來身，本身非見亦非真。若將本體同真體，歷劫迢迢受苦辛。諸人還會此箇道理麽？珍重！
師云：有時問着師僧，總言不知不會。祇管道飢來喫飯困來眠。似此説話，有什麽救處？更道不知月之大小，不管歲之餘閏，誰理會你者般事？我且問你，作麽生説箇不知底道理？你見人説了便恁麽道，還曾會得那不知底道理麽？古人道：不知者，無所不知無所不到，唤作不知。要你今時人到那不知底田地。此是諸聖境界，豈比如今拍盲不會唤作不知！若總如此，盡道我不知不管。忽有人問着如何流通，曹溪一路恐無人相續去也。不得如此！須是懃懃決擇始得。珍重！
師云：古有禪德問老宿云：如何是出離之要？宿云：闍黎足下煙生。禪德頓於言下得旨。諸人還知出離事麽？若起解會心，則隔了也。後來有尊宿云：不敢辜負和尚足下煙生。又有北院通辭洞山。山謂曰：子何處去？通曰：入嶺去。山曰：飛猿嶺峻好看。通遲疑。山曰：通闍黎！通應諾。山曰：何不入嶺去？通頓於言下得旨。古人爲人處甚徑直，每見人來，無不示他。是伊道入嶺去。此意如何？今人不明了，須做箇會處。以些子會，是自隔了。祇許體究，不許會解。一體體得了，更不疑也。然亦不易保任。若入得是，則無退失。所以會處明得，不如不會處見得，亦有可保任分。更無不照顧時，不曉了時。所以古人道平常心是道。還可趣向也無？擬向卽乖。看他不許你趣向，又作麽生保任？不易，不易。此豈不是出離事？你若尋出離處，所謂苦屈。玄沙道，盡大地是地獄劫住。若向者衣線下不明，是大苦屈。不可等閑。久立。
師云：三祖大師道：不用求真，唯須息見。又道：纔有是非，紛然失心。者箇言語，便是教你如今人作功夫處也。你見他道不用求真，便道更不須求也。此便是見不息，是非紛然，終不到無求心，祇成見解。今時學道例皆如此，看一轉語，向語下通箇見處，便將一切言句云無不是此事也。恁麽記在心下，用爲己有，殊不知道起見解失心了也。執而不肯捨，大小大癡人。要得無所求心麽？但莫生種種諸見。非是冥然，百不會，唤作無求。尋常十二時中，目前不了，蓋是見心取捨，你又豈得知無分别心！所以先聖曰：有爲無爲，有異耶？答曰無異也。天地河海、風雲草木、鳥獸人物、生死變化，目前皆名有爲之相。無爲之道，寂然不動，無狀無名，謂之無爲。如何得無異去？永嘉大師道：無明實性卽佛性，幻化空身卽法身。此兩者各别，且如何明得卽底道理？須是證得無求心也，便和融得無事。十地中第五難勝地，謂真智俗智極難得等，入地時二皆平等，故名難勝地。學道兄弟，二六時中了取教等好。還知是你無分别心所畫出麽？如畫師畫出種種好醜，畫出五陰，畫出人天，正畫時不借他力，能畫所畫，俱無分别。以不了故，而起諸見。見我見人，自生好醜。所以道：畫師畫地獄，醜狀百千般。放筆從頭看，特地骨毛寒。若知是畫出，何所怖畏也？古人明得了，一切處現成。玄沙大師伐木次，遇虎跳出。侍者曰：虎，和尚。沙叱曰：是你虎。又有僧禮拜次，沙云：因我得禮你。此箇方便，深符佛意。法眼大師指面前狗子曰：畫鏤出。諸人看時，莫就狗子身上明，應須將來向自己分上看取始得。方解他道：纔有是非，紛然失心。識取好。久立。
師云：如今直下信道是也，已名不唧溜者。況更不能直下信得，又堪作什麽也？直下信道，是何名不唧溜者？從前許多時，什麽處去來？須知已失一橛了也，便見從前不了底，却成分外之見。我觀從上古人，有從迷得悟者，所有流布，皆是從迷得悟法門；有悟了知迷者，所有流布，皆是悟了知迷法門；有無迷無悟者，所有流布，皆是無迷無悟法門。其次來迷外得悟者，亦甚多，故不足道。況不知悟，亦不了迷！此正是凡夫也。從上南泉歸宗諸人，方唤作無迷無悟之見。如今學者也趁口説無迷無悟，又何曾到來？不得容易出言，蓋爲你有疑在。我今問你一件事，初入母胎時，將得什麽物來？你來時並無一物，祇有箇心識，又無形無貌。及至死時，棄此五藴檐子，亦無一物，祇有箇心識。如今行脚入衆中者箇是主宰也。如今問你，受父母氣分精血，執受名爲我身，始於出胎，漸漸長成，此身皆屬我也。且道屬你不屬你？若道屬你，初入胎時，並不將一物來。此箇父母精血，幾時屬你？又祇合長在百年，依舊抛却死屍，又何曾屬你？若言不屬，見今一步也少不得。駡時解嗔，痛時能忍，作麽生不屬你得？議定省看！道是有是無？管取分疎不下，蓋爲疑根不斷。道有來，初生時，漸長至三歲五歲，乃至二十時，決定不移，到四十五十，而此身念念遷謝，念念無常，決定唤作有，不得道無來。種種運爲，皆解作得，道無且不得。
昔有一人因行失路，宿一空屋中。夜有一鬼負一死屍至，續有一鬼來云：是我屍。前鬼云：我在彼處將來。後鬼强力奪之。前鬼曰：此中有一客子可證。二鬼近前云：此屍是誰將來？客子思惟道：二鬼皆惡，必有一損我。我聞臨死不妄語者，必生天上。遂指前鬼曰：是者鬼將來。後鬼大怒，拔去客子四肢。前鬼愧謝曰：你爲我一言之證，令爾肢體不全。遂將死屍一一補却頭首心腹。又被後鬼所取。前鬼復一一以屍補之。二鬼遂於地争食其肉，淨盡而去。於是客子眼前見父母身體已爲二鬼所食却。觀所易之身復是何物，是我耶非我耶？有耶無耶？於是心大狂亂，奔走。至一精舍，見一比丘，具述前事。比丘曰：此人易可化度，已知此身非有也。乃爲略説法要，遂得道果。汝等諸人祇説參禪、舉因緣，便唤作佛法。此是禪髓，何不恁麽疑來參取！會得麽？你身不是有、不是無。有是心有，身則未嘗有；無是心無，身則未嘗無。你會得麽？更説箇心亦不有亦不無。畢竟不是你。本有今無、本無今有，斷常見解。久立。
師到禪牀前，立云：山僧立地，待你諸人搆去，還搆得麽？良久遂坐曰：看見了，也不易作箇主宰。不見古人唤僧云：上座！僧囘首。古人云：擔板漢。正當恁麽時，如何作箇主宰？免他唤作擔板漢？此事也不易搆，唤作業識茫茫。不見潙山問仰山：盡大地人業識茫茫，子如何辨？仰山云：某有箇驗處。潙山云：作麽生驗？時有一僧從面前過，仰山云：上座，上座！其僧囘首。仰山曰：祇者箇便是業識茫茫。師云：正當恁麽時，如何作箇主宰，免被他道業識茫茫去？有般禪僧家，强作主宰道，待他唤時，但莫應他便去，應他作什麽！你又不是木頭。有底不然，豎一拳，下一咄，唤作强作主宰。且問你，者裏唤時，且從你豎拳下咄；祇如前廊後架照顧不到，忽然被人問着，又如何祇對？不可更下一咄，豎一拳，却須是實始得。此事直是平等，不論貴賤。你看陳操尚書是箇俗官，一日與僚屬在樓上見數僧打包過。有一官人云：數員禪客。操云：未信在，待與勘過。僧行到樓前，操唤云：上座！僧皆舉頭。操顧謂僚屬云：不信，道！當恁麽時，如何作得箇主宰，免被他勘破？古人道擔板漢則且置，祇如後來人又道者僧，唤既囘頭，因什麽却成擔板？又作麽生會？佛法到此，信知有深遠處。須久久淹浸，不可强作主宰。久立。
師云：大凡修行，須是離念。此箇門中，最是省力。祇要離却情念，明得三界無法，方解修行。離此外修，較似辛苦。不見古來有一持戒僧，一生持戒，忽因夜行踏着一物作聲，謂是一蝦䗫腹中有子無數，驚悔不已。忽然睡着，夢見數百蝦䗫來問索命，其僧深懷怖懼，及至天曉觀之，乃一老茄耳。其僧當下疑情頓息，方知道三界無法，始解履踐修行。山僧問你諸人，祇如夜間踏着時，爲復是蝦䗫？爲復是老茄？若是蝦䗫，天曉看是老茄；若是老茄，天未曉時，又有蝦䗫索命。還斷得麽？山僧試爲諸人斷看。蝦䗫情已脱，茄解尚猶存。要得無茄解，日午打黄昏。久立。
一日衆集，師出來大衆前行兩匝，長嘘一聲，云：山僧在你諸人肚裏走兩遭了也，還知麽？非但今日如此，常在你諸人肚裏走來走去，還知得麽？唤作無瞞人之心，實是如此。山僧盡知得你是好是惡。所以道，諸人知處，良遂總知；良遂知處，諸人不知。良遂座主是箇解義阿師，却明得者箇事。不見一日去見麻谷，谷見來，不管他，自將鋤入菜園裏。良遂亦隨後去。谷亦不顧，便歸方丈閉却門。他於是定省精神，忽然明得，便道：和尚莫瞞良遂好。你諸人如今還得恁麽也無？也不易搆。更有百丈會下古靈和尚，得法歸來，接他受業師。非但古人，今人亦有。不見四五十年前，有茶陵郁和尚作山主時，因廬山化士到，言話間爲舉僧問法燈：百尺竿頭如何進步？燈云：噁。由是每日參詳，至於喫粥喫飯時，未嘗離念。一日因赴外，請騎驢子過橋。橋損陷驢子脚倒，不覺口中云：噁！忽然大悟。乃有悟道頌云：我有明珠一顆，久被諸塵封裹。今朝塵盡光生，照破山河朶朶。者箇便是樣子，唤作實頭參學。今時人但恁麽學取，若信言語解會，要明者箇事。明不得也，將合頭語合者箇事；合不得也，須知有省悟之由。若真實參學，但恁麽看，據現定會些子言句，便休也在。諸人彼此行脚，決擇生死大事，不可據現定便休去也。須是與他古人相似，自討箇省發處，始有真實參學分。久立。
師云：本有之性，因什麽不會？佛法無多子，祇要省徑也。不教滅除妄想、遏捺身心、閉目合眼，便道是此事。不如斯也，須看現定是何道理，爲什麽却迷去，恁麽最是親切。祇如老僧未説向你，諸人未曾聽時，還有往來底分麽？正當恁麽時，切忌强作道理。上至諸佛，下至一切，總皆如是。所以聖與凡等，邪與正等，生死與涅槃等。且問諸人，過去毗婆尸佛、迦葉佛，古今三世，是什麽人分上事？十方有漏刹土，是什麽人分上事？山僧道，總是你三十年後悟去始知。龍門老僧説來，切不得道是。若恁麽，此名外道見解。久立。
師云：如今被人問着，道不得。過在什麽處？蓋爲於無色處見色，無聲處聞聲，無道理處强作道理，無主宰中强作主宰。者裏消遣不下，唤作翳眼猶存，空花亂墜。何故？祇爲心存在，便道不得。佛法無多子，祇要平白地道得一句子便了。且道作麽生是平白地一句子？若有人問山僧，祇向伊道兩句了也。還會麽？古人道：佛祖言外邊事，一一分明説了也，祇是到者裏多是錯亂，昏醉不省。此若不見，便是立地瞌睡漢子也。諸人常在光明中，開眼見了而不知，教山僧怎生柰何！久立。
師云：恁麽與你東舉西舉，便道與你説禪。纔轉脚時，便作世諦流布將去。你但念念在，其中便有省發底分。看來多祇在眼耳見聞覺觸處蹉過了也。須是不離分别心，識取無分别心；不離見聞，識取無見聞底。不是長連牀上閉目合眼，唤作無見。須是卽見處便有無見。所以道：居見聞之境，而見聞不到；居思議之地，而思議不及。久立。
師云：諸人上來要箇什麽事，須是當人自作活計，莫聽他人説。古人道，我十八上便解作活計。你諸人須是解自作活計始得。你道作箇什麽活計？但莫别求。如今人，多愛動脚動手，者箇不解作活計了也，唤作抛家散宅漂流去。分明不會，祇管尋討，學些子知解，記些子言句，此唤作運糞入。到者裏，須是行李正當，日久月深，淹浸得熟，便會去。古人道：一切處是你。東去也是你，西去也是你。你是阿誰？若云某甲，者箇是情識，須是透得過始得。昔日天親問無着：兄往内院見彌勒説什麽法？着云：説者箇法。且道者箇是什麽法？須是揀得出始得。不要認着者箇，多是被者箇一句子瞞住了也。所以説病爲法，是故名爲可憐愍者。久立。
師云：莫謂如今説底是，未是在。若有箇是，便有箇不是。所以道：一切言句皆不與此事相應。直須相應去，此事不在别人。還得相契也未？且契契阿誰？若道契於古人，古人已往；若道契他善知識，善知識與你無交涉。所以諸聖慈悲告報，教契自心源。且道那箇是自契底心源？若有心可契，決然契不得，須是以無心之心則契矣。久立。
師云：十二時中，須有箇契合處始得。你豈不見靈雲一見桃花，便契合此事；香嚴擊竹，便乃息心！古人道：若不契合此事，則山河大地瞞你也，燈籠露柱欺你也。如今四生六道浩浩地，祇爲此事不明。奉勸諸兄弟，且先去却麄緣。你十二時中思衣念食，種種雜慮如燈焰相似，未有一時停歇。但除麄緣，所有微細自然淨盡，日久歲深自然會去也。不着參，唤作息意忘緣，不與諸塵作對。所以西來妙旨，意在自明。龍門長老也無禪與人參也，無法與你商量。祇要諸人自契。參學門中，唯以忘緣息慮爲要。者箇是從上宗旨，祖不云乎以無念爲宗、無相爲體！若祇一喝一拍，有什麽了期！久立。
師云：弘道而心常淡泊，順事而意識奔馳。但願道富身貧，情踈德厚。山僧者裏日日恁麽，時時恁麽，且道恁麽是什麽？離却分别心識意度言句外，道將一句來！此事無你解會處。如今但是心慮覺觀者，皆有箇解會得。及乎返窮己眼，返思思慮之心，爲什麽人到者裏不知，便説道從本已來，非青黄赤白，無相無狀？我説向你道，此唤作言語，不是你本心。本心如何思量？己眼如何得見？正當返觀時，亦無能見之者。有人去者裏一口吞盡，慧眼豁開，頓達本鄉也。今時人若爲到無見無聞處，現定萬法亘然，見人見屋種種萬象，如湯涌沸，未有一時停住。祇如作嬰兒時，也聞聲也見色，祇是不解分别。纔曉事來，便采聽分别。自那時，前後分披了也。到者裏要人整理，不妨難爲。他得道人，行時不見行，坐時不見坐。所以如來道：眼見色與盲等，耳聞聲與響等。作麽生説如盲如響？聞聲時無聲可聞，見色時無色可見，所見所聞皆如響等。又如夢時見種種境界，覺來還有許多般也無？若有，牀上祇是被與枕子；若道無許多般，又心中歷歷地記得説得。如今白日所見所聞，亦復如是。所以道，眼見耳聞底事，經論可學，唯有靈臺作麽生學？久立。
師云：釋迦老子在什麽處？自云：作麽作麽？復云：達磨大師在什麽處？自云：祇在。作麽生説祇在底道理也？不妨難明。若於斯明得，始知正法常住。禪僧家多分祇道那舉處便是。你若身壞命盡時，若病説不得時，又作麽生？須是證入始得。不見僧問德山：從上諸聖向什麽處去？山云：作麽，作麽？莫是作麽便是諸聖麽？你諸人若不將言語會，便落他聲響流布。縱饒不墮他聲響言句，便落他無言無説處。此事實無你意解卜度。若存一絲毫，便成趣向，於己踈也。饒你將玄機妙義去合他，決定合不着。若總不思量亦不可，須是親證，始得明見無疑矣。久立。
師云：今時人參學，錯學不出二種病。一是五藴窟宅，無言無説，無形無段，湛然不動處，便道任他佛祖出來，我也祇恁麽，此是一病。次認能言能語能聞，運用施爲，行住坐卧者，此亦是一病。你還知道動是苦本，風力所持麽？若有人能離此二病，解去體究者，此人須有箇省發時節。若不如是，亦無整頓處。又有二種善知識，爲兩般學人方便苦口。有一般學人自作道理，自吐箇消息，進前退後，豎拳合掌，以爲禪道。善知識見他恁麽，便苦口向伊道：你錯會了也，你無事硬認着作麽？此是一種善知識。又有一般學者云：某甲不會不知，未審如何，某甲並無箇契入處。是故善知識見伊恁麽了，便向伊道：你無事用求會求入作麽？此亦是一種善知識。前後兩般學者，若聞善知識恁麽道，善能囘光體究，必然明得。若祇管道不會，是自生退屈。任是一千年也祇恁麽。幸在其中，更道不會求契合，有什麽了日？要會麽？須是不立限量，直下搆取始得。久立。
師云：今夜與你諸人説箇譬喻，恰似諸人有箇眼，能照見一切長短方圓等象，爲什麽却不自見，但識取長短方圓等象？若要見眼則不可，你心亦如是。其光照矚，通徹十方，包容萬有，爲什麽却不自知？要會麽？但識取照矚等事，若見心則不可也。古人道：刀不自割，指不自觸，心不自知，眼不自見，則真實矣。久立。
師云：諸人許多時在此立地，還見一人真善知識麽？不可空立去也。山僧祇唤作假長老。先聖所以道：但以假名字引導於衆生。佛是西天老比丘，不勞仁者分别取相。何者是釋迦老人？阿那箇是達磨大師？祖師未來此時，還有佛法麽？作麽生道無得？若道無，祇成自瞞在。少林面壁時，還有許多言教公案麽？恁麽覷得破，多少省徑。你不上來時，山僧亦不見你，上座亦不見山僧。你不見我，我不見你，如何辨明？若明得，復有何事！佛未出世時也恁麽，佛出世後也恁麽，佛滅度後也恁麽。若到恁麽田地，實無一星事。你諸人行住坐卧，飢飡渴飲，怎生説箇無事？除非見到底人方解如是。昔大迦葉在靈山會上禮佛，見彼大衆儼然，便有箇見處，道：今此諸大衆如本未曾有。你道此意如何？諸人適來在下頭，不見有許多人，及乎上來，分明見有許多人，怎生説箇如本未曾有？古有老宿問僧：近離什麽處？云：城中。宿云：如今在什麽處？云：山中。宿云：我有一問問你。若道得，卽住；若道不得，卽去。上座離城中，城中少上座；上座到山中，山中剩上座。城中若無上座，則心法不周；山中剩上座，則心外有法。僧無語。諸人苟能於此參詳得，所謂不落斷常二見，六根怡然，行住寂默，一心不生，萬緣俱息。如或不然，隨有隨無，落斷落常，譬如捨父逃走也。到者裏實是不教你費一絲毫力，便恁麽會取。你若要和合者事，教無縫罅時，早已離披了也。山僧往日思惟此事，將謂三生兩生始可得悟去。後來祇聞什麽人打發什麽人，有見處便覺。今人也解悟得時寒省緣辦得，明究己躬，此是大事。久立。
師云：若有人問你，作麽生道？還道得麽？你等思量管帶道得一句子來，有什麽用處？三更半夜作麽生道？天明起來作麽生道？前廊後架作麽生道？還道得麽？須是眼明始得。久立。
師云：適來侍者報道雨不住，若參時，恐大衆不聞。如今雨住也，諸人還聞麽？山僧道雨不住時最親切，何故？却爲諸人無采聽底心。祇如諸方示人道：雨聲爲你説法了也，還端的也無？山僧卽不然。雨聲是你説法了也，還會得麽？直下明得，更有什麽一絲毫頭子也？今時行脚人，須待將一句子契他善知識，恁麽自苦自屈作什麽？我更問你，契那箇善知識？若要契他善知識意，但識取你心。我更問你，那箇是你心？又作麽生識？向者裏强會不得，須是一囘省發乃可。古人不得已，向無言詮處假立言詮，無方便中巧施方便。玄沙一日入山逢虎，侍者報云：和尚，虎！玄沙云：是你虎。現今山河相對，刹土縱横，分别思惟，千差萬别，怎生説箇是你底道理？者裏若不了，一切處礙塞殺人。祇爲諸人歷劫循塵，爲物所轉。你試指出那箇是物？何者是你？所以有僧問玄沙：學人乍入叢林，乞師指箇入路。沙云：還聞偃溪水聲麽？云：聞。沙云：從者裏入。今時人不明了，祇管道心性周遍。更是誰聞？如此言論，有何交涉？直須是通身赤條條地，不掛寸絲始得。且問諸人，還着衣來麽？良久云：得恁麽不識羞恥。久立。
師云：纔作道理，便難會去，須是不作道理始得。有般聞恁麽説了，便道我都無言説，亦無道理。却不知正是道理了也。如今與你斷約一件事，以明見自心爲極則。此一句便是龍門山裏佛法也。古人道：心不自知，心不自見。諸人作麽生明見去？自心也難見。從上諸聖皆是明見自心底人。先師便是明見自心底人也。祇如當時先師會中，有多少方來兄弟，能有幾人明見自心？極是少也。心不見心，須是不見是心始得。此乃離念境界。如今若與諸人説，便道貶剥諸方；若不説，此事亦難明曉。有般宗師向人道：癡漢，者一段事，你因何不會？先將自心做箇窠臼，然後將心去取證，唤作釘樁了遶樁走。便恁麽流傳去，便恁麽承當去，敲牀豎拂用將去，唤作將心用心。又有般宗師向人道：莫作計較道理，開口便没交涉了，與他不相應也。去空劫已前認取，都無言説，一似坐箇氣毬相似，有甚安樂處！又似蝦䗫努氣相似，你作恁麽見解？面前一似黑霧罩定了也。山僧至誠相勸，不是妄説，不是作道理籠罩人，不肯人，壓良人。山僧都無如是道理。若或你麽祇認將去，也由你；若道我也如此見得，也由你；若道據我見處總得，也由你；若道某心下未穩在，也由你。須是不自欺始得。世間有多少宗師説禪説道，爲自欺不自欺？爲欺人不欺人？須是子細。山僧舊日在先師會裏受廬州化士，行至熨斗寺前，值泥雨，忽然滑倒，心中煩惱，自言我行脚禪又參不得，自早至今，飯又未喫，更恁麽受辛苦。聞有兩人相駡道：你猶自煩惱在。山僧聞得，忽然歡喜，却尋不煩惱處，不得。蓋爲打疑情不破。後來四五年方知得。如今兄弟，須是如此用心照顧始得。今夏舉無情説法因緣，秖是錯會者多。你見無情，便説無情；若見有情，便唤作有情。你參禪人不明無情説法，如何了得行脚事？做善知識不會無情説法，如何接物利生？相勸諸人子細窮究，令悟去。如未有領覽處，且緩緩叅取，不要忙。久立。
師云：先師常説箇譬喻：如外國有二人來大朝探事，初入界時，兩人商量了，各自分首，一人東去，一人西去。從一州至一州，從一縣至一縣，行來行去。忽然到東京城裏，兩人在朝門前相撞着㘞。者箇覷那箇，那箇覷者箇，並無言説。從前許多商量本國中事，歷歷地分明，挨肩便過，無人知得。奇怪！諸人且道恁麽撞着時如何？恰似禪和家做功夫相似，今日體得些箇，明日究得些箇。窮來窮去，一日現前，全似朝門前撞着一般。唤作打發，須得恁麽一囘始得。方謂之行脚事辦。又如去鄉多年，閙市中逢見老爺相似，便乃識得無疑，亦不須問人是爺不是爺。兄弟，但恁麽管帶，莫爲等閑，時不待人。祖師道：光陰莫虚度，各自宜努力。久立。
師云：古人道：鐘中無鼓響，鼓中無鐘聲。今時學者那裏得到者般田地！有時入室，見兄弟下一轉語，及乎更與一拶，便祇管主張道：適來已祇對了也，不可别有也。多少分明。恁麽做功夫，有甚巴鼻？癡漢！豈不見先聖道：言言見諦，句句歸宗。你未會了，祇管胡亂主張。今後入室，不要如此。乍可道不會，却受整理。久立。
師云：稱禪客須是信人説話始得。若不信了，教人千説萬説，亦無用處。呵呵，不信了，祇管聽人説，爭名禪客？夫禪客者，風塵草動時，悉皆曉會。朕兆未生未落，思量意路未動時，便識取，方名禪客。何故？者般事用敵生死也，須是箇不爭多底漢始得。不見雲巖參百丈，二十年不明此事，道吾爲他直得咬斷指頭。你看他古人雖不明亦不憂，道我不會，心亦不休，亦不馳求言句。又如雪峯和尚三到投子，九上洞山。在投子時，一日揭簾入庵，投子見來，便下禪床立。峯擬議，子便托出，峯直得哭。後來到洞山，又理會不得。乃到德山問：從上諸聖，學人還有分也無？山打一棒云：道什麽？峯當下如桶底脱相似。及至鼇山，尚云：有疑在。看他古人直以疑團子破也方始休，便道：事已了，意亦休，此箇元來觸處周。今時兄弟參請，多是依言起解，亂作主宰。不然，將古人悟處唤作因緣，去那裏看，唤作過話，有什麽交涉？祇如雪峯三上投子，九上洞山，豈爲言語？兄弟直須退步體究。如何退步？且不是教你長連床上閉眼坐，硬捺身心如土木相似，百千萬劫也無用處。若要退步時，你有不會底語言、不了底因緣，便頓在面前。退步自看，因什麽不會去？良久曰：僧家道：思量也不得，不思量也不得。却教人如何看？我向你道但退步看。良久，又長嘘云：好悶殺人，好難會。祇你那悶殺人，是什麽悶殺人？是誰？你恁麽退步來看，漸漸惺也。一日光明，一日漸見廣大。又不得一向去者裏認了，便道是了當也，便是拄定殺了也，濟甚事？須是着些智慧來觀看古人，許你管帶一路。若如是休歇退步，管取有箇道理。此是爲都不會，無所知者。又有般胡説亂説，如何若何底漢，你但亦退步看，你那胡説亂説底是什麽。但恁麽囘光返照看，方是。若一向如此做功夫，畢竟亦有悟期。若不相信，也無可柰何。山僧初參勝和尚，教看如何是佛法大意？楚王城畔，汝水東流。又令看風幡話。及至下來參老和尚，乃請問古人聲色純真，老和尚千説萬説，祇是理會不得。後來又令看如何是奇特事？云：你道什麽？遂却喜歡。蓋爲有箇撮摸處，遂常看云：如何是奇特事？云：你道什麽？獨自思量云：我道什麽來？我道奇特事，又不見有奇特處看。三年不會，遂去游浙。中途囘來，却令看殺父殺母佛前懺悔，殺佛殺祖向什麽處懺悔？雲門道：露。者公案一似熱鐵一團在心中，七年喫盡辛苦。衆中久參方知。更與你説晦堂初參禪時，自桂府來，先見雲峯悦和尚，三年不會他説話；又參南禪師二年，不會。却過去山主院裏過夏，因看傳燈録，僧問多福：如何是多福一叢竹？福云：一莖兩莖斜。晦堂遂開悟。今時人祇唤作問荅語，蓋用功不子細，不曉古人方便。山僧相勸兄弟，既在林下，各自學道，勿空過時，以悟爲則。久立。
師云：親近善友，先聖叮嚀付囑也。今時學者須是依佛祖之言，尋師決擇始得。若不恁麽，何名學者？若要明此事，須是起疑參究。你若深疑此事，便是般若智現前。何故？行脚事祇要疑情息。你若不起疑，爭得疑情息？不見先師三十五方落髮，便在成都聽習唯識百法。因聞説：菩薩入見道時，智與理冥、境與神會，不分能證所證。外道就難：既不分能所證，却以何爲證？時無能對者。不鳴鐘鼓，返披袈裟。後來唐三藏至彼，救此義云：智與理冥、境與神會時，如人飲水，冷暖自知。遂自思惟：冷暖則可矣，作麽生是自知底事？無不深疑。因問講師：不知自知之理如何？講師不能對，乃云：座主要明此理，我却説不到。南方有傳佛心宗尊宿却知此事，汝須行脚始得。先師便行脚游京師、兩浙。凡是尊宿便問此事，無不對者也。有説底，也有下語底，祇是疑情不破。後來浮渡山見圓鑑。看他陞堂入室，所説者盡皆説着心下事。遂住一年。令看如來有密語，迦葉不覆藏之語。一日云：子何不早來？吾年老矣。可往參白雲端和尚。先師到白雲，一日上法堂，便大悟如來有密語，迦葉不覆藏。果然果然，智與理冥、境與神會，如人飲水，冷暖自知，誠哉！是言也。乃有投機，頌云：山前一片閑田地，叉手叮嚀問祖翁。幾度賣來還自買，爲憐松竹引清風。端和尚覷了點頭。諸人，此豈不是深疑了，親近善知識，然後明得！祇如先師行脚參善知識，後來却道：問祖翁是如何，自賣了却自買是如何。須知無有剩也。古人道：總是你。又道：我未嘗有一句子到你。若有一句子到你，堪作什麽？諸人要疑情破麽，亦須是似先師一囘始得。久立。
師云：你但看馬大師見僧下堦，乃召云：大德。僧囘首。大師云：從生至老祇是者漢，囘頭轉腦作什麽？其僧言下領旨。此理如何？從生至老祇是者漢，你道是那箇漢？你纔起心要見者漢時，便不見者漢，者漢難見，千難萬難！今時人秖道是者箇漢，更是阿誰？不可别有也，一百箇中有九十九箇如是會，有甚巴鼻？若恁麽，如何明得從生至老底事？如何便見得祇是者漢？你若不見者漢，四大五藴總未知下落處。且如祇今説法聽法，是有説聽，是無説聽？若道你立我坐，我説你聽，三家村裏人也解。恁麽道，焉敢稱禪客？若謂無聽無説，又道從生至老祇是者漢，所以到此須是求一箇了達底人決擇。山僧向前未明得時，總不柰何了，便請益先師。纔問著時，先師祇道：我不會，我不知，我不如你。又問禪畢竟是易參、難參？祇向我道：你無事問難問易作麽？參禪唤作金屎法。未會一似金，會了一似屎。山僧甚不肯此語。如今思量了，語雖麄，其間旨趣不淺。此盡是了達之士，發一言半句，皆不虚也。凡爲人時，皆不胡亂指示，亦不亂許人。今時有諸方知識，有時説得是，有時説得無巴鼻。此理如何？蓋爲他亦未了達。有時許人道是，有時却道不是，若如此，爭明得從生至老祇是者漢？子細看來，今時人也祇是舊時人，今時作用也祇是舊時作用。千變萬化，也祇是要你者裏自肯一肯，方始得了當。今時人不了當者，祇是不解決擇。如何是不解決擇處？祇是將古人言句作解會，將自己來錐鑚。祇是如此，到彌勒下生也不會。何故？向你道，囘頭轉腦便不是了也，向者裏省力處更不用如何若何，直下明取。你諸人先將道理近前，用古人言句自纏自縛，一似淨淨潔潔一片地，却將一手土撒在上面相似。
山僧前日入室垂示道：你如今到者裏，不可也似適來相似，須有箇會處始得。有者道：適來也祇恁麽，如今也祇恁麽。你先走入情識裏了，爭怪得你。古人多少慈悲向你道：行是佛行，坐是佛坐。一切法皆是佛法，一切聲皆是佛聲。你錯會了，便道：一切聲真箇是佛聲，一切色真箇是佛色。既不許如此會，却如何卽是？向你道：纔涉朕兆時，早支離了也；欲將智照顯他時，早昏暗了也。如今但莫取我口，各自由你做功夫。看古人因緣，亦得静坐，亦得一切處觀察，亦得皆是你做功夫處。一切處是你證入處，但一處精專，日來月往，須被你打發去。不見古靈和尚行脚歸，其師問云：汝離吾，行脚得何事業？曰：某見百丈，得箇安樂處。遂舉百丈頌云：靈光獨耀，逈脱根塵。體露真常，不拘文字。心性無染，本自圓成。但離妄緣，卽如如佛。其師於言下省悟。又雪峯和尚見風吹芋葉動，遂指似僧。僧云：某甲甚生怕怖。峯咄云：是你屋裏事，怕作什麽？其僧亦有省。既一時是你屋裏事，爲什麽却不會？蓋爲你隨處流浪，不常在家。但如今對善知識時，莫教忘却，唤作順理而行，就已知歸。復云：從生至老祇是者漢，囘頭轉腦作什麽？各自看取。久立師云：如今明得了，向前明不得底在什麽處？如今明不得，到幾時明得去？祇恁麽飜覆體究，也須會去。所以道，向前迷底便是卽今悟底，卽今悟底便是向前迷底。若言從前迷卽今悟也，又言明來暗謝，智起惑忘。恁麽還得麽？那裏得如此？則有暗可滅，有惑可除。不見古人道：不改舊時人，祇改舊時行履處。你禪和家道有什麽難？迷也祇是者漢，悟也祇是者漢，不可别有。及乎問着他那箇是者漢，便去不得，不然胡説。蓋緣未曾諦當證入，此是諸人入骨髓底病。謬底漢便認著一生休。非但一生，千生萬生亦祇休去。若是靈利底，他須解體究那箇是者漢，直求入路處。師乃嘘一聲。
今時佛法淡泊，衆中也難得人。諸人既在龍門學道，不可空過十二時，管帶搆取。覷見諸人也似不爭多。你不見臨濟和尚道：赤肉團上有一無位真人，常從汝等諸人面門出入，未證據者看！時有僧出問：如何是無位真人？濟下禪床把住曰：道道！僧擬議，濟便拓開。又道：汝眼放光，照破山河也。古人多少慈悲，如今人不以爲事，須是尋人決擇。你不見嵓頭、雪峯、欽山去見臨濟，路上逢定上座。頭問：什麽處來？定云：臨濟來。頭云：和尚萬福。定云：和尚已遷化也。頭云：某等特去禮拜，又值和尚遷化，不知和尚有何言句，請上座舉一兩則。定遂舉臨濟上堂示衆云：赤肉團上有一無位真人，常從汝等諸人面門出入。未證據者，看看！時有僧問：如何是無位真人？濟下禪牀擒住云：道道！僧擬議。濟便托開云：無位真人是什麽乾屎橛？便歸方丈。嵓頭不覺吐舌。欽山云：何不道赤肉團上非無位真人？定便擒住云：且道無位真人與非無位真人相去多少？速道，速道！欽山直得面青面黑。嵓頭、雪峯同勸云：者新戒觸忤上座，且望慈悲。定云：若不是者兩箇老漢，𡎺殺者尿牀子。你看他道非無位真人，定何故不肯？今時學者那裏到者般田地？祇管認箇五藴身田，强作主宰，不能放下。我今舉幾則語教諸人看。
雪峯參投子，問：者裏還有人參麽？子擲下鋤頭。峯云：恁麽則當處掘也。子云：不快漆桶！他道當處掘，尚做漆桶。又有南際長老見雪峯，語論無不相契。峯令見玄沙，沙問：古人道，此事唯我能知。長老作麽生會？際云：須知有不求知者。沙云：山頭老漢喫許多辛苦作麽？你道此理如何？
又先師在海會端和尚會中時，端和尚舉古人道：如鏡鑄像，像成後鏡光向什麽處去？會中有頭角兄弟下語，皆不契。端和尚云：須是道者子始得。先師時作街坊却從外歸，端和尚舉前話問之，先師近前問訊云：也不爭多。端和尚撫掌大笑。人皆謂摩捋他教做化主，什麽説話？
山僧此中祇要學道。如要學道，十二時中須是先去却無明人我。何故？人我乃庸人之事。先師一生無人我。山僧在他身畔作侍者，見多少不曾有一念煩惱。曾説舊時有箇上座在海會做知客，先師因送一箇長老住四面，乃率知客相送。不知如何，者上座便劈面唾先師：你是甚人，却教我送他？惡言不止。先師遂休，總無人知得。後來仍來太平，先師請伊作知藏，又做首座。復自求作監院，亦從之。及先師住海會，乃舉住太平。知州不肯。又惡駡，謂不主張他。先師方出言道：者漢兩度駡我也。以此見伊無人我。今人纔有些言語，便要理會。如此作麽生學道？有時見初機兄弟入室祇是爭。山僧覷他了也不柰何，一似村裏人把扁檐共上將軍鬪。我者裏七事隨身，手中是關羽八十斤刀，他便把扁檐劈頭打一棒。見人不動，又連打數下去。我不是怕他，蓋不是對手。呵呵，勸諸人不要麄心，日夜行持，做箇向上人。縱然不悟，亦是高上之士。切須用心。久立師云：你纔認着道是，便被縛脚縛手，更轉動不得也。則被你一認認了，縱有千般，亦不是也。你若不認着，却有箇救處。譬如造得一隻船，上面一一裝載了，要千里外至乎寶所。纔動手你先自釘下樁，繫却船了，却用力摇櫓，你摇到彌勒下生，也祇在岸邊。你見船東簸西顛，將謂是轉動，又何曾離得一步來？又似磨茶漢子，從早至夜，團欒旋轉，極是好笑。若眼目不分明底，見你認着，向你道是也；被明眼人覷見，點檢出來，多少露栓索。如今多分祇用箇如今底道，總離如今不得。祇被恁麽地釘下樁。參學不得旨趣，一時把來錯會了做箇主宰，不知佛法不恁麽會。不見麻谷持錫見章敬，谷振錫一下，卓然而立。敬曰：是，是。又見南泉，亦如前。泉曰：不是，不是。谷曰：章敬道是，和尚何得道不是？泉曰：章敬則是，是汝不是。此是風力所轉，終歸敗壞。谷方省過。你諸人看幾錯會一生，爭得不就人決擇。
山僧初行脚時，見先師偈句，便信道：此人似古聖説底事，必有實證處。便十年間參扣。先師頌道：學道先須得旨歸，聞聲見色不思議。若憑言語論高下，一似從前未悟時。又云：空門有路人皆到，到者方知旨趣長。心地不生閑草木，自然身放白毫光。我後生時雖造道未得，心中知此非常句也。祇如聞聲見色皆可思議，又何緣得不思議？及乎論箇證處，却云一似未悟時。未悟時皆可思議，如何見箇證處？此人得無所得，至究竟地方解如此。我後來十年外始領他事。大凡行脚學道參尋，莫癡坐，就人決擇。此法難了，唤作隔宿不問道；若得了，便别也。昨日也喫粥喫飯，今日也喫粥喫飯，豈昔人耶！别也，不同也。趙州向人道：喫粥了也未？曰：喫粥了也。州曰：洗鉢盂去。便是别也。吾豈常人也！你道何處是别處？久立。
師云：山僧教人識取自己。師僧家聞得了却云：初機學人看底事，有甚難會？你且緩緩，且子細。你用何者名自己？祇如古德對自己語云：遊山翫水。你道：我會也。更是阿誰？又對自己云：是你自己。你道：我也會得是我自己。且如對伊道：山河大地。又道：喫飯時飯是你自己。又怎生會？又却去不得。古德云：盡大地是你自己。又且如何消遣？每常見人錯會了，舉轉古人事問伊。祇如鏡清問玄沙曰：學人乍入叢林，乞師指箇入路。沙云：還聞偃溪水聲麽？清云：聞，沙云：從者裏入。清從是得旨。我問你聞時聞箇什麽？箇箇對曰聞水聲。如此見解，堪作何用？據他所見，聞處歷歷地，一時領得，離此聞外，無聲可得。盡從我者裏顯現，者箇是業識。有底對云：不是水聲，是聞自己。山僧向道：自己了如何聞自己？所謂認心、認性。佛法是箇省力易會法門，人自辛苦。古人見不奈何了，向人道：你試一念静思看！好言語。後人不明古人意了，去那裏閉眉合眼，捺伏身心，堆堆地坐了等悟。好癡，好癡！久立。
師云：不見祖師道風鳴耶？鈴鳴耶？便好休歇也。更煩他道非風鈴鳴，乃心鳴耳。你更討什麽參請也？及至此土道：非風幡動，仁者心動。祖師恁麽印證，因何不會？祇爲箇能所。所以道：因能立所。所既妄立，生汝妄能。無同異中，熾然成異。今時人言決擇。且如何決擇？莫是道者箇是入門底語，者箇是初機語，那箇是久參語麽？總不如是。元來一時放下，正是決擇。於一切時無異緣，自早辰起披衣洗面、歸寮等事，你唤作雜想也。祇要你見色時無能見所見，那裏不是？聞聲時，無能聞所聞。心裏思量時，無能思所思。佛法最易最省力，自是你費力自作艱難。若易處不見，且究理而坐。既來龍門參禪，莫將來比諸處妄想卜度，但退步看，須會去。然有般兄弟受整理，有不受整理；有愚者，有智者；有可救，有不可救。且如不受整理者，硬將生死業識來用，將粥飯氣來用，問着則瞠眼。進前退後舉坐具，在髑髏裏皮袋裏，昏昏地認箇識情。此不可救。你但放下了，退步來看，方會。又有般上座道：我都不作道理，都無計較，不着聲色，不依染淨，聖凡迷悟一道清虚，大光明中都無是事。此又被智光蓋却，着在智邊，亦不可救。有此兩般病，前病猶淺，後病更深。你但肯拈放一邊，退步看，亦自然會去。此事甚是省力。
古人道甚是省要，又道費力作麽？有時見師僧來此間，費力喫許多辛苦。作什麽？須要求些言語向皮袋裏，有甚交涉？然有一真實方便極好。若非久參者，不會疑着。如玄沙一日欲説法，大衆立久，都不説一言，遂兩兩三三散去。沙云：你看今日真實爲他也，無一人搆得。待我開兩片皮，一時近前來也。你來龍門討方便、討法門、討安樂，龍門也無方便與人，也無一法與人，也無安樂法與人。何故？若有方便，却成埋没上座，籠罩上座。趙州道：你但究理而坐，三二十年若不會，截取老僧頭去，亦則要成一片去。豈不見二祖大師隨處説法，聞者皆得正念，不立文字，不論修證因果！時有禪師聞之，遣高弟潜聽説法，不囘。禪師大怒。因大會次，親語云：我費許多力挑撥你，你因何得恁麽辜負耶？彼云：我眼本正，因師故邪。者箇是參學樣子也。後人問雪峯云：我眼本正，因師故邪時如何？峯云：迷逢達磨。僧云：我眼何在？峯云：不從師得，須是恁麽始得。古云：道常合人，人自逐物。經中道：若能轉物，卽同如來。物且如何轉？又道：凡所有相，皆是虚妄。若見諸相非相，卽見如來。古人道：若見諸相非相，卽不見如來。但退步絶機照子細看，忽然覷着，怎生奈你何？久立。
師云：無迷無悟，到得恁麽田地，方安樂。最省力，祇是箇無迷無悟底人。十二時中，有何法迷却上座？應須衷私自家裁斷看。三界二十五有，迷心故有。如今如何得無去？既無，未得迷情，決然不奈何，須證取無迷無悟事，方得灑落。行脚人唤作袈裟下事，事若未了，禍事也，此是大苦。馬鳴祖師説箇三細六麄，動卽有苦。如何得不動去？不是説一句兩句便當得，譚玄譚妙、説義説理、坐禪入定當得。自家無事，獨自思量看！平生所作所爲，他人不知，你自返照，是合道理不合道理。到者裏自瞞不得也。好時好日，不趁取究，令徹去。先師出世時道：此大寶華王座，每日與諸人同起同坐，自是諸人當面諱却也。好言語！又道：十餘年海上雲游，覔箇寃讐，不曾遭遇。及到龍舒，果見其人，方契憤憤之心。好言語！恁麽説話，少有人説得。山僧行脚三十有餘年也。老僧得道時，諸人未生在。後生家信取恁麽説底事，逐日退省，看教徹去。久立。
師云：禪門名迦葉大寂定門。不動一絲子，無所不通；不動一毛頭，無所不達。非是祇恁麽不動便休去。諸人十二時中但不起心動念了，一時會得，通達一切，名迦葉門下人，方入得大寂定。且何法爲緣爲礙？雖許人參究、許人學，祇是不許人起心動念會。若逢緣遇境，或一言半句，纔念動心起作解，俱在散位也。明上座，大庾嶺上不思善惡了方見得，便道：某甲雖在黄梅，實不知得。佛言：不此岸，不彼岸，不中流。南泉云：不是佛，不是物，正是你今人管帶處。但恁麽學，如秀才及第一囘，從此是官人心。要一囘了是佛，方無疑，各自將爲事，莫趁閧過。久立。
師云：諸人分上各有一段事，囘頭方識得。須是解囘頭。且如何囘頭？不尋尋，尋不尋。者箇便是人難措入處也。不尋如何尋，尋如何不尋？若但尋，何異尋聲逐色？若一向不尋，又何異土木瓦石？須是尋而不尋，不尋而尋。若入得也，始和會得尋與不尋，所以道不尋。不尋法身圓寂，尋尋應用不差。尋不尋、不尋尋，境智冥會，體用一如，故得三身四智五眼六通從是開明。學道人解恁麽囘頭尋究始得。豈不見僧問仰山：和尚别有何徑截？願乞指示。山云：别有别無，轉令汝昬昧。汝是甚處人？云：幽州人。山云：汝還思彼中不？云：常思。山云：所思者，樓臺殿閣、市井人煙，有許多般。你返思思底，還有許多般麽？云：無許多般。山云：據汝見處，祇得一玄，得坐披衣，向後自看。大衆，者僧道：所思有許多般，思底無許多般。見解有偏。致令仰山道：祇得一玄。道眼不正。若據山僧，所思樓臺殿閣有許多般，便是無許多般。思底無許多般，便是有許多般。可驗現今目前有許多般，便是無許多般。無許多般，便是有許多般。亦如毗目仙人執善財手，善財見無量世界微塵數諸佛，仙人放手，宛然依舊。好大衆，放下手了宛然依舊，且作麽生會？會取好。久立。
師云：先聖道：法法本來法。好！雲門拈拄杖云：不是本來法。良久曰：若如是，則三毒四倒、五藴六入、十二處、十八界、二十五有，不是本來法。何不恁麽會取？多少省力。佛法是箇最省力底事。何嘗不現前？自是你不會，又向你道無法無非法。何於一法中有法、有不法？祇爲馳求不息了，一切處皆是馳求。思惟道理也是馳求，看古人公案也是馳求，看禪册子也是馳求，假饒静坐，念念不住，亦是馳求。要會麽？則你那馳求便是不馳求。箇中極難信入，難做功夫。不安樂者，蓋爲你等不沉則掉，所以道不會去。如今如何得不沉不掉？則你那一念起是生滅流轉，爲是業識耶？爲是不動耶？恁麽飜覆看來，便有些子道理。久立。
師云：同床共被，夢各不同。先聖云：同共一法中，而不得此事。且如生死一法中入得生死，而不被生死縛者；在生死被生死縛者。同共一法中，一人縛一人脱，豈不是夢各不同！你尋常生死作一邊，無生死作一邊；思量作一邊，不思量作一邊；有言説作一邊，無言説作一邊。山僧此中也無衲僧事及向上事，祇論出生死事。不祇恁麽説一句了休，須是卽生死中見無生死事。豈不見永嘉大師見六祖云：生死事大，無常迅速。六祖云：何不體取無生了無速乎？嘉云：體卽無生，了本無速。又如曹山辭洞山，洞山云：什麽處去？曹山云：不變異處去。洞山云：不變異處，豈有去耶？曹山云：去亦不變異。豈不是了得底人？你思量爲一邊，不思量爲一邊，於言説外做箇無言説，縱饒你會得箇無言説處分明，纔有言説，便碍著你也。終日行住坐卧，不曾行住坐卧，何不恁麽參究！有時師僧來此，下一句拍一拍，那裏當得見解不出二邊？你須是去思量看！我分明在生死中，如何得無生死去？莫道便是也？我本來無生死，不由你説者一句子便了。有底聞人説無生死，便道是也。本來無生死。若恁麽作解，便難會也。既不許人作道理起會解，又不許人説，却如何作功夫？你不見古人道，我祇把你將來底示你箇入處。珍重！
師云：看見今時叢林中兄弟，似總不説此事相似。祇如天下到處叢林知識，説禪説道，入室陞堂，無不是説此事。何故？道不曾説著。説則説也，則是説不着。不惟説不着，亦不解。覷不解，恁麽作功夫，祇管道正令全提，十方坐斷，佛來也打，魔來也打。一向説禪，元來緊要處不曾説着。山僧者裏所説者，是諸方掉下不要者，等閑地糞掃堆頭，拈將來問人，又却道不得。祇如今早，入室問道：明得底人見香臺時，是香臺不是香臺？若道是香臺，與尋常人一般；若不是香臺，香臺却分付與誰？輕輕將來問着，便七花八裂。蓋緣尋常總去閑處做功夫。我且問你，不説入衆來，未行脚未入衆時，見香臺時唤作什麽？曰唤作香臺，又曰大家唤作香臺。何不思量因什麽唤作香臺？禪須是恁麽參，要明你無始時來事。修山主道：不見本來法，障礙是從來，若人有障礙，顛倒幾千囘。先師道：如人睡着，將一點糞着在鼻端上。初不覺知。及至起來，或聞臭氣。嗅褊衫謂是褊衫臭，遂脱却褊衫。拈得物來，一切皆臭。不知道臭在他鼻上。忽有智人向伊道：不干别物事。剛自不信。智人云：你但將手向鼻上揩看。則是不肯。若肯揩一揩，方知早較些子。遂以水洗去之，全無臭氣。若嗅一切物，元來皆無臭氣。參禪亦然，不肯自休歇向己看，者下尋會解，那下尋會解，覓道理，做計較，皆總不是。若肯囘光，就己看之，無所不了。不見道：一根既返源，六用皆不行，但如此觀，却有悟明分。久立。
師纔坐，呵呵笑曰：猶自不會。良久又曰：我恁麽説向你，猶自不會。若到别處更作麽生會也？諸方不是走作你，便坐定你；我者裏也不走作你，亦不坐定你，直是省力易會。因何却不會？祇爲你千方萬便，巧作道理，所以難會去。佛法是箇易會安樂底法。雖然易會，祇是難入難做功夫。若是諸方坐定你，便有箇做功夫處；走作你，便有箇咬嚼處。兄弟家來説道不敢道是，則你那不敢道是却如何？何不恁麽去看？祇恐你向者裏亂會亂有領覽。祇要教你不動一念，便明得去。又有道，據我見處，千是萬是也。此正是如焦穀芽，如敗種子，永不發生。你已道是了也，更如何救？須是深疑著此事，所以道，凡夫有返覆。又有者，會了却説不得；縱説得，亦不成道理。不要草草，子細體究。山僧與你同參。我若會時，你也須會始得。你若不會，山僧亦不會也。不見玄沙指面前一點白，問僧：見麽？僧云：見。沙云：我也見，你也見，因甚却不會？有箇同參禮上座，見先師得一年半，凡入室，祇向伊道：上座也分些緇素麽？度度去度度。如此似恁麽説話，如何解會？如何做功夫？今之時，也無恁麽尊宿爲人也，亦無恁麽上座參請也。若是别人，則煩悶去了也。一日聞先師上堂云：同門出入，宿世寃家。懵然地心下如落秤鎚相似。從前見解如去空中花相似。從此見諦，須是如此做功夫，如此證悟。禪須是恁麽參。今夏已一月也，殊不見兄弟有覺觸處。直須鼎省精神。若是無人説着，無人開示，便難做功夫也。既是遇人，便好做功夫，須是分緇素始得。久立。
師云：而今行脚兄弟，可信道有頓悟底事也。諸方亦可説有頓悟底事。若無頓悟底事，如何却名叢林？蓋爲從來相傳，祇是看古人公案。或看一則或兩則，畧有一知一解。若有理會不得處，亦尋縫罅鑚研求會。既會得了，道此事祇如此也，便在叢林中流布將去，皆不説著頓悟底事。若無頓悟底事，則三界二十五有，如何消遣？疑情如何消落去？今早有箇師僧來説道：見聞不昧，一向去認見聞，便道是也。則是不見那不昧處。問他方世界事又不知，問根塵下事又不破，如何却以凡夫情量便同頓悟底事？山僧今日普告大衆，但信取有頓悟底事。譬如村夫於耕田處拾得一粒金丹，服後渾家上昇，又似白衣拜相相似。教中説你那凡夫情量如似土坯，未曾經大火中煅過，都用不得。須是經大火中煅過始得，却似得一囘頓悟相似。山僧自川中來，祇參一人。知道此人説話與古人一般，嘗問先師道：聞禪門中有悟道果否？先師云：是。若無悟，那裏得？你但緩緩地參。山僧便寬心參究。有復首座見地明白，所以山僧常去詢問。祇向山僧道：須是自家做活計，莫來問我。一日舉趙州夾火示僧云：不得唤作火。是什麽？山僧深疑著。分明是火，如何却不唤作火？如是看三年，常自思惟：爭敢以凡夫情量便問他聖人所證處！又曾聽法華云：是法非思量分别之所能解。常得此一念。如今兄弟家道便是者箇也。爲你一起解會了，便不會也。又先師曾到李提刑宅，提刑請就書閤中燒香了，將傳燈録白先師：某雖俗人，素留心此道。每看此録，多有不會處，一一望和尚開示。先師云：此事不如是理會，須有省悟始得。若有悟處，無不會者，自不消問人。若無省悟，祇那會處亦未是在。提刑云：吾師説得是。又山僧平生事因作知客，在火爐上會得，自後無有不會底事。衆中兄弟須是見頓悟底事始得。今時叢林中例皆不説着也。久立。
師云：山僧分上無有不是者，若有一絲毫不是處，爭敢説向人！爭敢指示人！山僧分上，是時無能是底心，又無所是底法，所以方敢説向人。若約諸人分上，明知有不是處，所以來就人決擇。若已是了，更幾時去問人也？然而山僧者裏祇指你是處，你若不是，終不敢道你是。等你是也，山僧肯你，也祇賭是。
大衆，山僧無有不識者。或曾見人來，或有悟處，或無悟處，有無會解，皆知得伊。如世良醫，一見便識病，或冷或熱，可醫不可。若一一問候方知，此乃庸醫。如前日舉法眼指簾子，有二僧去捲，法眼云：一得一失。你等事，須不得道有什麽得失。又道：一人會來去捲，是得；一人不會來去捲，是失。若恁麽，怎生會醫？如今明未得，蓋爲悟心未諦，如不識病稱醫者。他人會也不識，不會也不識。有無見處，總辨别不得，却如何爲人？如何説向人？須是剋骨究實始得。若肯去剋骨究實，無有不會者。不見古人道：你但究理而坐，三二十年若不會，截取老僧頭去作尿鉢子。僧家有時道是也，却到剋骨究實，却走作不定，如隔窻看馬騎相似，忽尔便過。直須似三二萬斤鐵相似，牽不前，推不後，方知是實。你等纔被人撼着，早動也；更着力推一下，便倒了也。須是洞明，頓見三百六十骨節、八萬四千毛竅一時開張。内身外器，法法皆是本來法，無有不是始得。而今師僧依倚方能道得，若一時去却，則無湊泊處，又謂空過了。諸人無過此時好也。既在其中，定省精神，努力究取。珍重！
師云：若論平等，無過佛法。唯佛法最平等。若道我會你不會，不是佛法也。你會我不會，亦不是佛法也。教中道：是法平等，無有高下，名阿耨菩提。山僧見處與諸人齊等，諸人見處亦與山僧齊等。又古人道：諸人知處，良遂總知；良遂知處，諸人不知。因何却不知去？良由仁者心有高下，不依佛慧，遂見此土，土石諸山穢惡充满。須依佛慧始得也。聖人説底，便是平等法也。道卵胎濕化四生九類，我皆令入無餘湼槃而滅度之。如是滅度無量衆生，實無衆生得滅度者，豈不是平等法。古人道：湼槃名廣度，無餘一味收。卵胎并濕化，空有及沉浮。薩埵能降住，菩提道自周。倏然纖芥在，此岸永淹留。纔有纖毫不盡，便是此岸也。又道：刹那流入意地，便爲生死根栽。豈可亂有所證、妄生解會耶？古有尊宿向人道：各各有初心在。最初發心行脚，必爲生死故發心，或厭苦故發心，或爲事緣逼迫不獲已發心，皆名發心。何故令人看初發底心？謂你最初發底一念，不易轉頭來，最有力，此是你參底禪也。若得現前時，祇是此心明淨也。中間求訪宗師，日夜推究，祇是養育此心。乃至悟得了，便見未發心時亦則不失。馬鳴祖師謂之始覺卽本覺，本覺卽不覺，本始不二名究竟覺。又道初發心時卽成正覺。謂先證得果頭佛，六度萬行成熟之事也。所以令你但推究初發底心。且山僧見處與諸人一般，何不恁麽會去？久立。
師云：明眼漢没窠臼。你尋常搆不及者，祇是眼不明。眼若明，却搆得也。所以説道，明眼人難得。你纔道是恁麽，便是窠臼也。若是明眼人，卽不恁麽。不見德山示衆道：今夜不荅話，問話者三十棒。若不是明眼漢，怎生搆得？纔搆不得，便落意思，卽成朕兆。故德山平生，則嵓頭一人搆得。所以道，須是明眼漢始得。久立。
師良久告衆曰：祖師真實好知音。呵呵！笑了又云：也祇得恁麽説也。若明得者，親得受用，便有履踐處。若涉道理、涉計較、涉言説，則不會也，亦不親得受用也。你在廊下東行西行時，寮舍裏洗衣擇服時，還見得祖師真實好知音麽？良由不見，問著便脚忙手亂。病在什麽處？病在你尋常祇是思量計較中來，不親得受用。皆是去長連牀上閉目藏睛，擘劃思量得盡，上窮銀漢，下徹黄泉，方説得一兩句。却到閑處時，又不知下落也。目前盡是礙人之物，輕輕問著，便去不得。如今據實理論，不要亂説。我且問你，不與粥飯喫，三日時，還動得麽？定是動不得也。纔方喫得些粥飯，方能動得。若恁麽，盡是粥飯氣。到者裏便要得人，也須是見得非粥飯氣底事始得。禪須是恁麽參。如此方名決擇。既喫粥飯了，須扶持你者事，把來參取。恁麽一件事，你却總不知，却去閑處用了也。説是非管閑事，或思量或擘劃，可惜許盡把來胡亂用了。你不知，纔擬心，早是後世也；刹那流入意地，便爲生死根栽也。又五藴身存尚不知，百骸散後何處覓？近日有者，一向祇恁坐地，初時惺惺地，餉間便瞌睡。十箇九箇坐地睡著，苦苦不會做功夫。那裏硬坐，要會不是此理，怎生見得！丹霞豎起拂子，龐居士舉起槌子。丹霞擲下拂子，居士放下槌子，又云：昨日公案作麽生？丹霞放身卧，居士便出去。此豈不是真實知音！豈容你亂説，容你下注脚？又嵓頭道：夫沙門者，一一從自己胸襟流出，蓋天蓋地始得，那裏是静坐思量來？先師道：你睡時，睡時參取；喫飯時，喫飯時參取。又古人道：坐時有坐時道理，立時有立時道理。豈不見投子問翠微：西來密旨可得聞乎？翠微竚立顧視。投子云：未曉玄言，乞師再指。翠微云：更要第二杓惡水潑在！投子便悟。諸人不得受用，在十二時中蹉過多少好事。所以我道：祖師真實好知音。良久又道：祖師之道如青天白日相似爲什麽有人迷路？久立。
師云：你諸人會不得，過在何處？你都盧是不會，根本是不會了更求覓會處。古人道：莫棄者邊着那邊。若如此，轉難會也。向你道根本是不會，何不恁麽看？如法眼行脚時，地藏問：何往？法曰：行脚去。曰：還會行脚事麽？曰：不會。曰：要知行脚事，不會者是。法眼從此省悟。我問你，既不會，又如何是得？須有入路，方知不是。强會底事，巧會千般，你根本不會了，堪作何用？須着用意究，你看不會從何處得來。你要知麽？你者不會本無來處，既無來處，此不會却如何？及乎明得，者不會無去處。恁麽地看時，你管取須明得。祇被你不解做佛法中人，一向祇在世間用心，未曾片時究此事，如何得便會去？及乎被人問着，胡道亂説，不是恁麽事。舊日曾聞一人老僧説，香林和尚見僧來，曰：你説得不無你，你下堦兩三步，早不恁麽也，莫亂説好。你看古人根窮人，是如何將爲事？佛法無虚棄底道理。會取，會取！珍重！
師云：雲門大師曰：汝若實未搆，且順朱識取。叢林中參學人，亦須順理而進，不敢望有超過底事。大凡今之學人，事作一邊，理作一邊，所以致令身心不得安樂。何不且教事常順理去！未説無始劫來事，祇據一念入母胎，頓變根身器界。自是已來莫不皆是事。一報身中種種，何嘗有一法不是事者？如今如何消遣此箇事，得順理去？且事有形段，理無相狀。古人一得其理了，事便如理融通去。豈不見昔人聞板鳴，乃撫掌大笑曰：我會也，我會也。此豈不是順理而學！何不且去十二時中恁地觀究？做得者般功夫，久久成熟，自然與理相應。祖師道：要急相應，唯言不二。不祇説了便了，要得相應始得。潙山道：事理不二，真佛如如。多見不能順朱，把來一時顛倒了，空理會古人言語公案、差别問難、節記門庭，以爲參學。苦哉，苦哉！學道不如此。後生兄弟更是不知空腹高心，十年五歲過却光陰，並無所得。無明人我客氣，殊不念出家事，將來如何去？各各究取。莫久立。
爲李舍人普説。師云：實無一法爲緣爲對。若有一絲頭，便是一絲頭。你諸人如何見得無一法爲緣爲對底道理？若向者裏明得，現前何處更有身心可求？若實無箇證入處，都來祇是生死流注。如今問諸人，你現今種種分别念慮，作麽生都無法爲緣？現前我見你，你見我，作麽生無法爲對？道人家須是恁麽飜覆體究始得。山僧道：佛法便是諸上座，諸上座便是佛法。是有語路來體解，無語路來體解？是有可趣向處，無可趣向處？從上古佛先德現前在此，盡大地凡夫四生六趣現前在此，向者裏直下了得，實無一絲毫子。豈是取一邊捨一邊！豈有一段本來事，有一分今時妄想，則爲馳求取捨，至今不得現前。既有許多流轉法可厭可棄，所以諸佛出世，祖師西來，使汝尋師訪道。祖師邊事透不過時，直下如銀山鐵壁相似。且如何是銀山鐵壁？元來是自家屋裏事。思量來，者般事我未會已前如銀山鐵壁；如今會了，元來我是鐵壁。噁，鐵壁鐵壁！所以道，祖師常在世間。祇如世間如何了？先聖道：自從認得曹溪路，了知生死不相干。須是你自家踏着始得。方知道佛祖常時垂手，須一一從自己胸中流出，自然明得。諸聖出世，善巧方便。祇如諸人每日説底話，還有方便善巧麽？乃至動轉去來，種種施爲，有善巧方便，無善巧方便？豈不見洞山參見雲門，門見來便問：近離甚處？山云：查渡。者一句語如何？是會來恁麽説，是不會來恁麽説？是肯了恁麽道，是未肯了恁麽道？雲門又問：夏在什麽處？山云：湖南報慈。門云：幾時離？山云：八月二十五。門云：放你三頓棒。洞山一夜不安，明日上去問訊云：昨日蒙和尚放某甲三頓棒，不知過在什麽處？門云：飯袋子。江西湖南便恁麽商量也。山於言下見道。且有過無過？合喫棒不合喫棒卽且置，你道者僧悟處是如何？古人爲人作麽生？或若者裏明得，自從無始劫來，是實無一絲毫。爲解礙，方從是出生，便了他諸聖行履處。未能如此，莫道是諸聖行履處。十二時中，行履處何嘗分明！祇爲無始劫來顛倒迷亂，六趣何曾見！還猶如蠅子透牕相似。不見端師翁有頌云：爲愛尋光紙上鑚，不能透處幾多難。忽然撞着來時路，始覺從前被眼瞞。如今既在此門中，不可中塗困躓。縱然學道得旨後，閨閣中物颺不下，明得此事，還被此事留滯。不見道：金鎖玄關留不住，行於異類且輪廻。到得恁麽田地，方可爲人師。如今去聖時遥，人多懈怠。尋常説正法、像法、末法。山僧道，法無正像末，佛法常在世間。得時便是正法，失時便是像、末法。諸人決然要辦此事，緊要是出生死。然本無生死可得，何故？三際求之不可及。先佛道：過去心不可得，現在心不可得，未來心不可得。祇如歷歷分明聽法者是誰？是過去耶？現在耶？未來耶？須知是一箇無始時來無知覺者。如此看來，豈是與一法爲緣爲對？如今天下禪僧，盡道祇是者箇漢。是定有者箇漢，是定無者箇漢？道横也是者箇漢，豎也是者箇漢也。道六十二見諸外道種，盡從佛法中來。所以貧道頃在舒之龍門時，常勸人如此做功夫。後到褒山，亦不忘此旨。非時愛與兄弟東説西説，唤作非時語。緊要處却在當人。不見昔日潙山和尚在百丈作典座，一日司馬頭陀問云：野狐話作麽生會？潙山撼門扇。司馬云：是則是，太麄生。潙山曰：佛法説什麽麄細？你道問他野狐話，他却撼門扇，且道緊要在什麽處？要會麽？盡是金毛師子，子莫於中路却輪廻。久立。
杲日連天照有無，孰云善逝坐跏趺。如今要見當年事，邪正猶來在半途。
法王法令若爲酬，潦倒文殊强出頭。負累釋迦猶可事，至今千古閙啾啾。
百萬人天望舉揚，拈花微笑大乖張。幾多業識茫茫者，問着勞生沸似湯。
若有絲毫付與人，可師何得更全身。人間天上迷逢處，八兩元來是半斤。
非風幡動唯心動，大海波瀾常汹湧。魚龍出没任昇沉，生死聖凡無别共。無别共底怎麽樣，祖佛傍觀空合掌。
潦倒江湖上，竿頭事可咍。一回浮子動，又是上鈎來。
草裏尋常萬萬千，報云飛去豈徒然。鼻頭是甚閑皮草，十字縱横一任穿。
百丈歸，與同事坐次，忽然哭。事問曰：憶父母耶？丈云：無。事曰：被人駡耶？丈云無。事曰：哭作什麽？丈云：問取和尚。事往問大師，大師曰：你去問取他。事囘至寮中，見百丈呵呵大笑。事曰：適來爲什麽哭，而今爲什麽却笑？丈曰：適來哭，而今笑。同事惘然。
一囘思想一傷神，不覺飜然笑轉新。雲在嶺頭閑不徹，水流澗下太忙生。
挂得帆來遇便風，須臾千里到家鄉。臨門上岸逢妻子，歡喜情懷不可當。
挂拂遭呵耳便聾，衲僧奚若驗宗風。金剛腦後抽生鐵，華岳三峯倒卓空。
黄檗一日問百丈曰：和尚在大師處有甚奇特言句，乞師不恡。丈遂舉再參馬祖因緣，乃曰：我當時被大師一喝，直得三日耳聾。黄檗不覺縮項吐舌。丈曰：子已後莫承嗣馬祖麽？檗曰：不然。今因和尚得見馬祖大機大用，要且不識馬祖，若承嗣馬祖，恐已後喪我兒孫。丈曰：如是，如是。家肥生孝子，國霸有謀臣。拳頭劈口槌，未到無兒孫。
開田説大義，後人莫容易。百丈總持門，淡而還有味。
黄檗問百丈：從上宗乘苗裔，此間如何商量？百丈默然。檗曰：教後人如何委悉？丈云：我將謂你是箇人。便起去。檗隨後入方丈曰：某甲得得而來，祇要箇印信足矣。丈曰：若恁麽，他後不得辜負老僧。
打麵還他州土麥，唱歌須是帝鄉人。現成財本成家者，多見飢寒在子孫。
百丈一日問黄檗：何處去來？檗曰：大雄山下採菌子來。丈曰：還見大蟲麽？檗便作虎聲，丈便抽斧作斫勢，檗約住便與一掌，丈便休。至晚，上堂謂衆曰：大雄山下有一虎，汝等諸人好看，老漢今日親遭一口。
大雄山下斑斑虎，觸着傷人誰敢顧。親遭一口老婆心，何曾用着腰間斧。
百丈問黄檗：甚處來？檗云：開田來。丈云：辛苦，不易。檗云：隨衆作務。丈云：有勞道用。檗云：爭敢辭勞！丈云：開得多少田？檗遂钁地數下，丈便喝，檗掩耳而去。
相見言談理不虧，等閑轉面便相輝。畢竟水須朝海去，到頭雲定覓山歸。
黄檗示衆：汝等諸人盡是喫酒糟漢。
大唐國裏無禪師，不許會兮祇許知。着肉汗衫如脱了，方知棒喝誑愚癡。
黄檗一日在南泉位中坐。南泉遂問：長老是甚年中行道？檗云：威音王佛已前。泉云：猶是王老師孫在。
檗遂歸本位坐。彼此老來誰記得，人前各自强惺惺。一坑未免俱埋却，幾個如今眼子青。
南泉問黄檗：定慧等學，明見佛性，此理如何？檗云：某甲十二時中，不依倚一物。泉云：莫是長老見處麽？檗云：不敢。泉云：漿水錢且置，草鞋錢教什麽人還？檗不對。
問答分明是切磋，幾人於此見詨訛。少年俱決龍蛇陣，潦倒同吟稚子歌。
南泉門送黄檗，泉曰：如許大身材，戴椰子大笠子。檗云：三千大千世界總在裏許。泉曰：王老師。黄檗戴笠子便行。
相見錦江頭，相携上酒樓。會醫還少病，知分不多愁。
百丈問南泉：何處來？泉曰：江西來。丈曰：還將得馬師真來麽？泉曰：祇這是。丈曰：背後底𠰚。泉拂袖便出。
八面當風祇這是，拂袖之談動天地。堪愛賣身王老師，不作賤兮不作貴。
南泉坐次，一僧叉手而立。泉云：太俗生。僧合掌。泉云：太僧生。僧無對。
南北東西無不利，令人深愛老南泉。眉毛撕繫如相似，鼻孔遼天不着穿。
洞山謂雲居云：昔南泉問座主：講何經論？主云：彌勒下生經。泉云：彌勒幾時下生？主云：現在天宫，當來下生。泉云：天上無彌勒，地下無彌勒。時雲居遂問洞山：祇如天上無彌勒，地下無彌勒，未審誰與他安名着字？洞山直得禪床震動，乃曰：膺闍黎。
禪床驚震被搽糊，惹得兒孫不丈夫。拄杖劈頭連打出，也教知道赤鬚胡。
南泉示衆云：馬大師道卽心卽佛，又云非心非佛。老僧却不恁麽。不是心，不是佛，不是物。恁麽道，還有過也無？趙州出禮拜歸衆。僧問趙州：適來禮拜歸衆意作麽生？州云：却問取和尚。僧上問南泉：適來諗上座意作麽生？泉云：他却領得老僧意旨。
祖佛場中不展戈，後人剛地起詨訛。道泰不傳天子令，時清休唱太平歌。
五色狸奴盡力爭，及乎按劒總生盲。分身兩處重相爲，直得悲風動地生。
晚，趙州從外歸，泉舉前話問之，州脱草鞋戴頭上而出。泉云：子適來若在，卽救得猫兒。
安國安家不在兵，魯連一箭亦多情。三千劒客今何在，獨許莊周致太平。
南泉、歸宗、麻谷三人去禮忠國師同氣相求事可論，一囘見面一歡情。兩行何處閑文字，一隊誰家好弟兄。
骨裏皮兮皮裏骨，大隋老子無窠窟。上士聞之笑未休，中流特地生疑惑。
老大宗師豎指頭，一生用得最風流。玄沙抝折無人會，年來年去冷颼颼。
黄金爲骨玉爲稜，莫把他家此日尋。多少從來悟心匠，盡將底事繼威音。咦！
池陽何處得捫摸，後代商量苦也無。古人剛地成多事，敢問如今會也無。
雪峯示衆云：望州亭與上座相見了也。烏石嶺與上座相見了也。僧堂前與上座相見了也。
密密堂堂早二三，本來無物更何堪。癡人見了生歡喜，作者相逢满面慙。
米和尚令僧問仰山：今時人還假悟也無？山云：悟卽不無，爭奈落在第二頭。米聞，深肯之。
悟人千箇道無憂，肯信遭他第二頭。寂寞山花寒食後，夕陽西去水東流。
金牛和尚每至齋時，自將飯於僧堂前作舞。呵呵大笑云：菩薩子喫飯來。
長連床上狐屎尿，三聖堂前狗吠春。跳出金牛窠窟子，月明照見夜行人。
玄沙三種病人，有理不在高聲。引得香嚴老子，走來樹上懸身。
破竈墮和尚居嵩嶽山塢，有一廟甚靈，廟中唯安一竈，遠近祭祀不歇，烹殺物命甚多。師一日領侍者入廟，以拄杖敲竈數下云：汝本磚瓦泥土合成，靈從何來？聖從何起？又敲數下，竈乃隳破墮落。師云：破也，墮也。須臾，有一青衣峩冠忽然設拜師前。師云：是什麽人？神云：我本廟神，久受業報。今日蒙和尚説無生法忍，遂得生天，特來禮謝。師曰：是汝本有之性，非吾强言。神再禮而没。
禍福威嚴不自靈，殘盃冷䏑享何人。一從去後無消息，野老猶敲祭鼓聲。
大衆遂曰：如某等久在和尚左右，不蒙示誨。適來竈神説何法，便得解脱？師曰：我也别無道理。祇向伊道元是一堆泥土合成，靈從何來？聖從何起？你等諸人何不禮拜？衆遂作禮。師云：破也，墮也。大衆一時悟入。
春寒料峭，凍殺年少。切忌參商，别無奇妙。低頭侍奉，歡喜問訊。佛法商量，傷子性命。
趙州言勘破，笑殺老禪和。院主鬚眉落，南泉打粥鍋。趙州勘破，却成罪過。大地衆生，千箇萬箇。
醉眠醒卧不歸家，一身流落在天涯。祖佛位中留不住，夜來依舊宿蘆花。
黄檗問百丈：古人錯答一轉話，墮在野狐身。今人轉轉不錯時如何？丈曰：近前來，向汝道！檗近前打師一掌。丈呵呵大笑云：將謂胡鬚赤，更有赤鬚胡。
一問當機絶異同，定乾坤箭驗勳功。轟轟一掌胲腮下，笑殺雄山者老翁。
司馬頭陀問潙山：百丈野狐話你作麽生會？潙山以手撼門扇三下。司馬云：太麄生。潙山云：佛法説甚麄細！
春至是花開，朱顔安在哉？可怜園裏色，不入鏡中來。
春來依舊一枝枝，同地同天道不疑。未徹之言人莫問，令余特地笑嘻嘻。
臨濟參黄檗，首座令問如何是佛法的的大意。三度問，三度被打。
擘開華岳連天色，放出黄河到海聲。瞎驢死後蒿枝折，大地如今有幾人。
奉君三頓曲周遮，屈辱雲門老作家。渡水穿雲五湖客，欲將何物當生涯。
雲門答餬餅，言前句後領。驢鞍爺下頷，到了終不省。塞却你咽喉，把將餬餅來。速道，速道！
罽賓國王自將劒至師子尊者處，問：師得藴空否？尊者云：已得。王云：既得藴空，可施我頭否？尊者云：身非我有，豈況於頭。王卽斬之，白乳高數丈。王臂遂落。
楊子江頭楊柳春，楊花愁殺渡頭人。一聲殘笛離亭晚，君向瀟湘我向秦。
數目分明舉卽難，衲僧無不膽毛寒。須知更有壺中路，但向須彌頂外看。
萬象之中獨露身，一囘相見一囘嗔。東西南北吾皇化，莫向江頭苦問津。
鼇山成道足人傳，莫是從前話不圓。賴有玄沙知始末，徧身紅爛在漁船。
老大宗師没巴鼻，養狗之緣太兒戲。奪牌禪客如到來，鉛刀爭及吹毛利。
欲求佛法往南方，老大宗師爲舉揚。山花满地雖狼藉，一陣風來一陣香。
宗師方便太慈悲，是汝之言實古錐。萬里神光騰頂後，肯將生死嚇愚痴。
在途在舍若爲酬，莫把先師一例求。雄雄宇宙如王者，未免半邊無髑髏。
犢牛生子頗相諳，兩眼通紅色似藍。把火照來無覓處，大家普請一時參。
趙州一椀茶，驗盡當行家。一期雖似好，爭免事如麻。
盤山臨入滅，垂示云：還有人邈得吾真麽？衆人競寫呈師，師皆不納。時普化出衆云：某甲邈得。山云：何不呈似老僧看！普化乃打筋斗而出。
師真醜拙不堪呈，用盡身心笑殺人。彼中莫覓絲頭意，白鼻崑崙賀新正。
出得出不得，初不離是定。聖者起凡情，凡人而乃聖。倒用與横拈，扶邪及顯正。春雨春風竹户涼，落花啼鳥千峯静。
平生心膽向人傾，到此門中有幾人。别後都城舊知己，暖煙斜日又黄昏。
佛手驢脚生緣，黄龍元無此語。直饒恁麽知之，我儂亦未相許。奉報四海禪人，第一不得錯舉。
着眼看來寧免瞎，全身何用佩金魚。黄龍意氣雄豪甚，秖爲他家不識書。
五祖老和尚凡見僧來，便云：屈屈。僧云：屈作什麽？師云：如今不屈，更待何時！
盡力不奈何，按牛頭喫草。若無錦繡文，難以論嘉藻。
又每見僧來，展手問云：何故唤作手？
何故唤作手，衲僧難開口。擬議自顢頇，可憐大蒙斗。
又每遇僧請益，祇云：無這閑工夫。
彼此且無相負累，行人無不失鈎錐。雖然不瞎衆生眼，也好拳頭劈口槌。
師云：不負平生眼目，還知龍門老爲人處麽？若知得，終不相辜負；若不知，實無爲人底道理。師云：上座未來此間時，無一人上座；既來此間後，有一人上座。祇是一人上座，爲什麽成有成無？師云：正恁麽時作麽生辦？師云：得底人還具四大五藴麽？師云：真佛住在何處？師云：盡十方世界是你自己，折旋俯仰復是何人？師云：古人道：無情有佛性。師云：有情具覺知，可容知有佛性；無情無覺知，若爲知有佛性？師云：昨夜山前虎咬大蟲。師云：無目仙人能揣骨。既是無目，將什麽辨貴賤？師從東過西，顧謂衆曰：是，是。復從西過東，顧謂衆曰：不是，不是。遂歸位立曰：適來猶記得。
舉魯祖凡見人來，便面壁而坐。不知後來有甚人會得？師云：離却三界，還見香臺麽？師云：有情説法易見，無情説法難聞。祇如無情説法，什麽人得聞？師云：潙山接仰山。師云：現今是箇什麽？何不猛會取！師云：有人問你，隨問便答；無人問你時，作麽生道？師云：芥子納須彌。且問你諸人，卽今在芥子外、芥子内？若道在芥子外，如何納得須彌？若道在芥子内，許多大身材如何却在芥子内？師云：隔宿不問道，今朝事作麽生？師云：山僧問你諸人尋常一件事，諸人舊時曾到處，忽然思量着，一一在目前。爲將眼見耶？將心見耶？若道將眼見，諸人思量舊時到處，如何是眼見？若道是心見，心豈有見耶？現今目前燈籠露柱，是心見耶？是眼見耶？世尊道：從本已來，非心非眼。且道是箇什麽？
舉古人道：一堆火兩人坐，我是你，你是我。師云：你自是你向火，我自是我向火，爲什麽却道我是你、你是我？師云：無舌人解説，説則説了也。師却吐舌云：爭奈者一片子何？師云：明來暗謝，智起惑亡。正當明時，暗向什麽處去？祖師道：祇者明便是暗，明暗覿體不可得。師云：黑地裏行時，爲什麽脚高脚低？師云：古人道：世間法便是出世間法。露柱是世間法，如何明得知是出世間法去？師云：一切衆生眼見耳聞，先聖去者裏有箇指示人處，道：卽此見聞非見聞。師云：諸人正當見聞時，作麽生見得非見聞？師云：忽然被人稱名道姓，唤你一聲時，你去者裏還入得麽。師云：山僧與諸人總在者裏，其間有了者，不了者。作麽生辨得者箇是了者，這箇是不了者？作麽生辨？師云：諸人還會古人説底話麽？那箇是古人？作麽生是説底話？若不恁麽明得，祖教佛教俱爲剩語，作麽生是古人説底話？師云：十二時中，作麽生是你相應底句？師云：不是山僧瞞你，却是你瞞我。作麽生是你瞞我處？師云：中夜間忽然會得去，今朝起來所見所聞别也。作麽生是别處？師云：此事易見難曉，你等諸人還見狗子麽？見生客則吠，見熟客則摇尾。且道是一耶，是二耶？若道是一，吠則咬人，摇尾則求食；若道二，來生也是客，熟也是客。所以道：易見難曉，須是向不一不二處會取。山僧不誑謼，你子細檢點看！師云：山僧齋時，見箇蠮螉子在聖僧鼻孔裏出來入去，得大無畏。你諸人十二時中出來入去在什麽處？師云：古來有箇禪客依栖一人尊宿，每日上去問訊。纔見來，便道：且去未在。如是數年。忽一日省得，便上去。宿纔見來，便云：噁，是也。師云：作麽生見得，便知道是也？師云：不重久習，不輕初學。久習之人，有何過不重？初學之人，有何能不輕？正當撞着此二人相見時如何？師云：諸人大似開眼尿床，還見開眼處麽？師云：須得作衲僧家説話。且道衲僧家如何説話？師云：你上來時，早是分外也，更口吧吧堪作什麽？師云：曹溪大師道：繁興永處那伽定。祖師在你背後，還見麽？
師一日問侍者：三人中那箇不在數？代云：和尚問不着。又云：某甲祇得緘口。又云：慙愧，且得和尚委悉。
因病臂，示衆云：我一隻左臂，因你諸人教我動不得，因你諸人教我受無限辛苦。代云：和尚要如此分踈作麽？又云：不敢辜負和尚一隻左臂。又云：學人聞得，不安不樂。又云：此是和尚成褫某甲，祇恐某甲不到者田地。
舉古人云：飛猿嶺峻，你好看。問僧：你如何？代云：恁麽則不去也。又云：爲什麽不去？代云：祇者便是飛猿嶺。問：大庾嶺頭提不起時如何？代云：你却會得好。又云：你適來披袈裟來麽？據款結案。又云：依樣畫葫蘆。
聞書閤門開，云：無風自動，好與三十棒。舉古云：泉眼不通被沙礙，道眼不通被什麽礙？古云：被眼礙。問僧：祇如眼如何礙？代云：早知燈是火，飯熟已多時。
問僧：你許多時在什麽處安身立命？代云：少人知。問：南泉牽牛巡堂如何？代云：你尋常東行西行，有佛法道理，無佛法道理？又云：錯行此路。問：高麗淨缾爲什麽在者裏？代云：非但在者裏。
舉龐居士問馬大師：不與萬法爲侣者，是甚麽人？代云：某甲已答和尚了也。
一日聞茶版聲，又聞浴鼓聲，問僧云：赴那處卽是？代云：聞時雖普，不妨應處成偏；應處雖偏，不礙聞時常普。問僧：如鏡鑄像，像成後鏡光向什麽處去？代云：老僧出家三十年也。問：孤燈獨照時如何？代云：露柱證明。問：如何是你受胎處？代云：和尚甚處去來？問：念念攀緣，心心永寂時如何？代云：復有何事？問：我與釋迦老子同參，釋迦老子具三十二相八十種好，如何説同參底事？代云：莫來污我耳目。問：久嚮千佛到來，爲什麽一佛也不見？代云：已見千佛。問：識情不到處如何？代云：大蟲看水磨。問：識情不到處，還聞雨聲麽？代云：將爲某甲落他情識裏。問：大安樂底人，還見有春夏秋冬麽？代云：若不恁麽，爭唤作大安樂底人。問：衲僧家如何商量？代云：寒時言寒，熱時言熱。問：如何是古人田地？代云：豈有異耶！問：飯袋子如何？代云：正道着。
因遊白蓮峯，至半山亭，有僧後到云：和尚尚在這裏。師云：我到了來也。僧無語。代云：也是齋後鐘。吕少馮入室問：和尚有何提誨？師云：若有提誨，卽埋没足下。又問：請和尚徑直指示。師云：太迂曲生。問：有一物上拄天，下拄地，黑似漆；常在動用中，動用中收不得，過在什麽處？代云：有什麽過？謂僧云：我爲你着盡氣力，如何着力？代云：早朝有粥，齋時有飯。問：會佛法人爲什麽病？代云：也知和尚心切。師插一隻火筯在爐中，云：此意如何？代云：頂門上着一隻金剛箭。又云：刺破你眼睛，穿過你心肝。又云：莫向虚空裏釘橛。有一屠兒身上常出乳香舍利，此意如何？代云：恐人不信。又問：别底屠兒爲甚却無？代云：他得大闡提。
問：虚空還有變異也無？代云：青黄赤白，長短大小。師豎起拂子問僧：從什麽處得來？代云：也祇是某甲底夢中。僧問：和尚因什麽得悟？代云：莫搽糊我。見畫兔子相咬，師云：咬殺也。又云：我也知你親。
示衆云：會佛法底人，不得龍門飯喫；不會佛法底人，亦不得龍門飯喫；總不恁麽人，亦不得龍門飯喫。且道什麽人得喫？代云：無慙媿底人。又云：似我者得喫。
遊山次，問僧：竹密不妨流水過如何？代云：不許夜行，投明須到。問僧：癩狗爲什麽無毛？代云：已被和尚道了也。又云：直得恁麽。
因僧問病，師云：我身在這裏，爲什麽心不在這裏？代云：身在這裏，你疑箇什麽？又云：洎合空過一生。問：亡僧遷化，向什麽處去？代云：你問我？又云：深領和尚一問。
一日喫粥了，白衆云：許多人喫粥也，無一人搆得。便起去。
舉古德一日不赴堂，侍者白云：請和尚赴堂。德云：我今日在莊裏喫油糍來也。者云：和尚不曾出入，爲什麽却道在莊裏喫油糍來？德云：你但去問取莊主。者纔出，莊主歸：謝和尚莊中喫油糍。代云：事實如此。
聞鼯鼠聲，侍僧問：古人道卽此物非他物，意旨如何？師云：這老漢不識好惡，與人説作什麽。又云：你尋常寮舍裏東語西話，還有吉凶麽？問：廣額屠兒手中屠刀，如何放下？代云：不須放也。問：面前是什麽？代云：無物。問：六祖不識字，爲什麽墜腰石上題云：龍朔二年老盧記？代云：更須子細。問侍僧：汝恁麽供養老僧，老僧將什麽報答你？代云：謝和尚報答。
因看月，問侍僧：那一半在什麽處去？代以手指月。問：大地衆生，如何度得去？代云：有箇度處。僧云：和尚如何度？師云：莫管他。因僧亡，問衆云：齋後燒你也，你如何？代云：事不徒然。又云：非但某甲。又云：深領此問。師謂侍僧云：我尋常向你説，却成罪過。代云：也知和尚小心。
吕少馮再至褒禪見師。師尋常以六隻骰子示禪人，遂將三隻令侍者送與少馮，仍傳語云：此是老僧平生用不盡底。少馮接得，復令囘語云：謝和尚見惠，祇得一半在。師復令侍者傳語云：一半留與老僧。
師一日到寶公塔前，忽云：雲光好法師，安角在頭上。既是雲光法師，爲什麽安角在頭上？代云：陋巷不騎金色馬，囘來却着破襴衫。師在方丈坐，見僧上來，師云：入室未到你次在。代云：恁麽，則某甲伏惟謹退。
師因喫藥次，問僧云：適來胸中似有一物，且道是何之物？代云：肺氣。又云：猶有者箇在。又云：者箇是什麽？乃驟步而去。師謂僧云：開鋪席了也，東買西賣。僧云：好茶。師云：賤貨自收。師問僧：你忽然死去時如何？僧無語，師呵呵大笑。僧問：如何是朕兆未生時事？師云：你何不早問。
師一日謂僧云：扶不起，設使一萬人也扶不起。良久云：祇有一人扶得起。僧云：未審是什麽人？師云：無力者。師問僧：燈籠什麽處得來？代云：驗在目前。問僧：忽遇虎狼刀劒時如何？代云：是虎狼刀劒。問僧：子已後如何？代云：一似今日。問僧：從緣得者，永無退失，者裏見得自己亦是生寃家，還會麽？僧云：自己亦不見時如何？師云：時教阿誰敍？僧無語。師代云：孟春猶寒。
師舉僧問雪峯：知有向上事，始有語話分時如何？峯提起僧手云：作麽生？僧無語。代云：引得者老和尚到恁麽田地。
舉僧問法燈：百尺竿頭如何進步？燈云：噁。問僧：下得什麽語？代云：平地神仙。
舉藥山謂高沙彌云：見説長安甚閙。高云：我國宴然。師問僧：如何是我國？代云：四五百條花柳巷，二三千處管絃樓。五祖老和尚常展手問人云：因何唤作手？代云：瞞我太煞。
不應於無際空中立分限，若立無分限，是無際空，乃自負墮。所以解空者無空想。若人以語言名狀心，終不得心。不以語言名狀心，亦不得心。語言本是心名狀之，故不得也。無語言，本是心不名狀之，故不得也。種種會當，皆不與自心契。上祖曰：默契而已。爲若此道若未達，但無妄念爾。若人知是妄念，作意止之者，見有妄念故也。知有妄念，作意觀察，令見正理，亦見有妄念也。知妄元是道，乃無妄焉。故達道者無所得也，發意求道，道卽得之，但不别求。知無迷妄，謂之見道，近世皆曰無不是道。譬如飯籮邊坐説食，終不能飽，爲不親下口也。證者，絶能所也，非别有玄理在。尋常日用處，如見色時，是證時；聞聲時，是證時；飲水食粥是證時，一一絶能所。此非久習，不假薰煉。蓋現成之事，世人不識，名曰流浪，故云：唯證乃知，難可測。學道者明知有是事，何故不得旨而長疑？蓋信未極、疑未深也。唯深與極，若信與疑，真是事也。不解如此返照，遂迷亂，不知由緒，困躓中途。能自返省，更無第二人也。既曰此事，又豈更知耶？知是妄慮，此事則不失也。道不止説與示而後顯，蓋體自常露。説示者，方便道用尔。省悟者，亦暫時歧路也。或因説而證，或因示而入，或自覺觸以歸，終無異事别得，至心源而止也。人言悟了方修，此屬對治門。雖然禪門亦許以正知見治之，若論當人，卽不須若是也。佛道長遠，久受勤苦，乃可得成者。綿亘三世，凡聖一如，故曰佛道長遠。不起異見，未始遺棄，故曰久受勤苦。畢竟無别法，故曰乃可得成。此大丈夫事。人不識問，遂依來而答，不知乃自問尔，欲答誰耶！人不識答，遂依言起見，不知乃自答尔，何有旨趣耶！故曰：總是你好看好看。或人曰：從上古聖佛祖指示言教，流布世間，一一分明。何故？都是自己深負上古先聖苦口垂慈也。今對之曰：吾順佛祖宗趣，尔自負，吾不負也。若言有所説，卽是謗佛祖。曰：莫作最後斷佛種人，若不就己知歸，所作皆成造僞。縱記得河沙，會盡塵墨，於己何益？故曰：將聞持佛佛，何不自聞聞；外求有相佛，與汝不相似。尊宿云：我今對你一句子，亦不難。你若一言下薦去，猶較些子；若不會，老僧却成妄去。
夫今時學者，競以問答爲禪宗中關要，不知是取捨作想心。嗚呼！就理就事之學，蓋是近家語，縱有少領覽，未可休息。豈不聞説湼槃之道，圖度絶矣！直須解自點檢始得。人以迷心故進道，乃來山林中見知識，將謂别有一道，可令人安樂，不知返究向來迷處工夫最第一。若不及此，入山林而不返，徒尔爲也。迷處極易而難入，故先德曰難信難解。又曰此是頓宗，説道返照，向來已是走作語，況不尔耶？後世遂用此語，爲平常無事，一味實頭，此又後學之不明，服食之不審也。從上來有二種方便：有真實方便，所謂説無有間；有善巧方便，所謂妙應羣機。若從真實方便得入，不假思量，性自神解，永無有退，妙用河沙也。若從善巧方便得入，得坐披衣，向後自看始得，未足將爲究竟。此二種方便，皆一法也，不可須臾有失，學者思之。雪峯示人曰：莫教老僧有一句子到你分上，若有一句子到你分上，堪作什麽也？此是古人不得已而已。後者不了古人意，便謂自己分上無許多言談，所以錯會也。今時人多將目前鑒覺用爲極則，玄沙所以向人道：深山逈絶無人處。你道還有否？悟心見性，當如雪峯、玄沙；履實踐真，當如南泉、趙州。今時學者，但以古人方便爲禪道，不能與古人同參也。譬如有力人負一百二十斤檐過獨木橋，不傾不側，何物扶持得如此耶？其精緻無雜而已。爲道亦尔。經中稱：譬如師子，捉象亦全其力，捉兔亦全其力。人問全什麽力？曰不欺之力。若見一毛髮異於心者，則自喪身命。故達道人，無有不是者。此力甚大，但爲無邊惡覺侵蝕，致令力用有虧。若無如許多異法、異狀、異緣、異念，則隨心轉變，自在無礙。道不用苦求，求之卽道失；事不在苦融，融之卽事有。不求不融，道與事會也。則何事而非道耶？譬如目明之士，入寶聚中而不知方便，爲無火燭光明所照也。入矣卽被觸擊，自損身首，謂是毒穴，非寶聚也。有智入中，持燈燭，光照見種種寶，任意採擇，得寶而出。十二時中，須用智光，勿令六塵自傷觸也。
昔日永首座與慈明同辭汾陽。而永未盡其妙相，從慈明二十年，終不脱灑。一夕圍爐深夜，慈明以火筯敲炭曰：永首座，永首座。永乃咄之曰：野狐精。慈明遂指永而謂曰：訝！郎當又恁麽去也。永由是方得究竟然，畢命相隨。凡慈明居常、差别、激問，衆不能酬對，唯永至，慈明卽點頭許可。此所謂無病之藥，學者罕得其要，況後世知見會解之徒，何由領是事哉！得之當若永，發藥當若慈明，庶幾可也。閙中得静，則井邑成山林。煩惱卽菩提，衆生成正覺。此語初心學人例道得會得。作一種平等知見，及其放心，凡聖依前兩般。静躁殊用，明知是解會，須有安穩處始得，一味不可强會。近世多以問答爲禪家家風，不明古人事，一向逐末不反，可怪可怪！昔人因迷而問，故問處求證，入得一言半句，將爲事究明令徹去。不似如今人胡亂問，趁口答，取笑達者。十二時中學道，無頃刻棄捨，此人縱未得入，念念已是修行也。尋常説修行，不過三業六根清淨。禪門更不必如是。何故？禪定之門，念念與智波羅蜜平等，一切處自無過患也。久久心地通明之日，從前並得满足，名一行三昧。今時人全無定力，復不開智眼，所有機緣語句，祇成諍論生滅心行。夫禪學不是小小，未用超佛越祖，得了要超亦不難。
高郵孫承務作書問：不落意想，不在有無，如何則可？師答云：若問如何，則不可；不問如何，亦不可。醉客豁醒，神珠自瑩，豈可預爲之計然後領耶？第一等靈利人尋討不着，此一念難得自見，見之卽是，無别有歧路也。尋常例以前念爲是，以後念照之，前後追逐。以心用心，心則成境。率初已成心境了，展轉更不堪。如今後念不取，自無起滅處，當處解脱，念本不生，何更有有無？意想爲留礙，一念悟心成正覺，此之謂也。念念無生，念念無相，與虚空等。觸物遇緣，皆佛之妙用，無絲頭許對待。衣珠獨耀，十方世界事，目擊可了，不俟舉意然後知之。此蓋大丈夫事業，不可不成就。取欲要是，蓋有不是法爲礙；欲要得念，良由前後皆失念故也。晝夜不自在，要與道合，然無少許合處，愈急愈不合。病在取一捨一，不善用心，不得要術，茫然不知，日與道遠。若安坐寧神，不勞自辦。故達磨大師謂楊衒之曰：亦不捨智而近愚，亦不抛迷而就悟。達大道兮過量，通佛心兮出度。不與凡聖同纏，超然名之曰祖。不着棄一邊就一邊，當知明明顯著，明明作用，拄定會取。轉凡成聖，點鐵成金，要徑不可不如此究。祇恐人兩頭走，一既不成，二又不是，不識玄旨，徒勞念静。二乘斷煩惱得證，名爲偏修，不若應念化成無上知覺之速也。
修道人若遇煩惱起時如何？古人云但以正知見治之。余則不然，祇以煩惱治之。如此看來，卽不見有煩惱也。何故？煩惱不可更治煩惱，如火不更燒火，水更不濕水。體性一同，無可得露現。此了煩惱本空，不着除遣。若起智斷治捺伏，却成别用。心有對待，被他二境囘换。縱得，亦迂曲有分限。須行徑直路爲上。古人云：劫火曾將無氣吹，不勞功力當時萎。此之謂也。
有時静坐，則心念馳散，或然臨事又全失却，都緣未得親證，落二落三，致有錯謬展轉之失。古人云：動静不二，真妄不二。維摩明一切法皆入不二門。若領此要，萬動自寂滅也。且如眼不至色，色不至眼；聲不至耳，耳不至聲。法法皆爾。元是自心功德藏，無可得取捨，契者何往不利！此正是那伽大定也。今生出來自肯學道者，蓋夙生曾種善根，素有根本，便解發心，亦解疑着。就己尋究，又煩惱障薄，有因有緣，此人易可化度。若未薰得此心，正信不生，縱聞之，亦不生疑，但如風過耳，勸之又生瞋加誹謗，此又何緣得顯露！所以千人萬人中，但一二人而已。若自解作活計，收拾得上，生生從此去，展轉明利，更不退失功德，一生勝一生，入他諸佛閫域，常與此事相應。人間天上，亦祇如此。設對五欲八風，一切境界與理符合。不行三塗道，一味平等正知見，復有何事。生死不可不畏，須了此一段死生情僞始得。安樂無過，身心爲累耳。身如桎梏，當知身去來處。心如猿猴，當知心起滅處。此二自何處去來起滅？則身心圓明，内外一如而已。且心爲内，身則爲外；身爲内，物爲外。國師曰：身心一如，身外無餘。則不見有生死當情，可謂解脱大道也。故能令人見聞不得不脱，意想不得不息，物境不得不融，復奚疑哉！
一、是身壽命，如白駒過隙。何暇閑情，妄爲雜事。既隆釋種，須紹門風。諦審先宗，是何標格？
二、道業未辦，去聖時遥。善友師教，誠不可捨。自生勉勵，念報佛恩。惟己自知，大心莫退。
三、報緣虚幻，不可强爲。浮世幾何，隨家豐儉。苦樂逆順，道在其中。動静寒温，自媿自悔。
近代問話，多招譏謗，蓋緣不知伸問、致疑、咨請之意。後生相承，多用祝賛順時語，並非宗乘中建立。如古人問：若爲得出三界去？又問：聲色如何透得？又問：此間宗乘，和尚如何言論？並是出衆，當場決擇。近時兄弟進十轉五轉没巴鼻語，或奉在座官員，或莊嚴修設檀信，俱不是衲僧家氣味。又抽身出衆，便道數句；或時云某甲則不恁麽道；又云和尚何不道。夫問話者激揚玄極也，不在多進語。三兩轉而已，貴得生人信，不至流蕩取笑俗子也。
佛眼禪師之語，侍者道昕所録。上堂、小參、普説、垂示、垂代、心要、偈頌、頌古，凡八種，蓋數十萬言，其義則一也。所謂佛語心爲宗，無門爲法門也，單傳直指者也。今圓頂方袍者，孰非求此道！柄拂高座者，孰非傳此法！然謂之直焉而反迂，明焉而反昧。直而不迂，其禪師之言乎！明而不昧，其禪師之道乎！觀其反覆丁寧、輸誠苦口，斯亦勤矣。其意果何爲哉？學者可不刳心焉。夫禪師之説，寔無説無示也，是爲真説。聽者之聞也，實無聞無得，是爲真聞。真説緒言餘論之尚存，真聞至音希聲之常在。不作文字之解，不生紙筆之見者，觀之有暇矣。
師川此敍，足以標牓此録矣。老朽不可更重説偈言也。具擇法眼人，一一辨取。湖海吕勤云佛眼老師自得法東山，三坐道場。二十餘年行祖令於淮甸，四方衲子雲奔輻湊，不到龍岫謂之空囘。而師端居方丈，惟以傳道爲任，的的示人，晨夕無倦。昇堂入室，當陽直指，全用大機。普説小參，方便開諭，巧除禪病。要使學者頓悟本心。大地山河，森羅萬象，曾非外物；十方諸佛，歷代祖師，祇是當人。心外無法，心亦無心，一道靈光，隨處出現，自然無法可取，無法可捨。不見一法爲無爲有、爲逆爲順。不見一法爲内爲外、爲去爲來。能所兩亡，千差獨露，從前惡覺情見、妄想塵勞，當體化爲微妙三昧。塵塵刹刹、情與無情，皆是自己真實本體之所建立。若到這裏穩密田地，便可縱横變化，任運施爲。於不二法中，現作無量差别境界。使人於千頭百面處，見得根本。毫髮不移，便迺不爲萬境囘换，獨出獨入，透脱自由。如是神通，録中具載。言言皆正令，句句盡圓宗。雖然鏤板示人，切忌唤作言句。若人開卷洞見指歸，當知佛眼禪師至今不曾遷化。宣和七年八月上休日遂寧馮檝謹敍江淮之南有大禪師，號曰佛眼。道行聞于朝，勑居和州之褒山。踰年以疾辭歸，隱蔣山之東堂，遠近奔湊，執弟子禮以求法者，不知幾何人。名山大刹馳使延請者，方來而未已也。宣和二年冬至之前一日飯食訖，整衣趺坐，合掌加額，怡然而逝。其徒哀慕如亡津梁，如失舟檝，莫知攸濟。嗣法兄佛果大師克勤狀師之行，且謂彌遜曰：師之於公，聞風而悦，一言而契。今其逝，公實見之。知師莫若公，是宜爲銘。乃序而銘云。
師姓李氏，名清遠，蜀之臨卭人。捨家十四受具，嘗依毗尼師，究其説。因讀法華經，至是法非思量分别之所能解，持以問講師，莫能對。乃曰：義學名相，非所以了生死大事。遂捐舊習，南遊江淮間，徧歷禪席。聞舒州太平演道者爲世第一流宗師，徑造其室，恭事勤請，既久益堅。演深奇之，謂可以弘持法忍，壁立不少假，冀其深造。師七年未嘗妄發一語。一日有所契，洞徹超詣，機辯峻捷，莫當其鋒。自是釋子爭歸之，而師益静默自晦，不自爲得。隱居四面山大中庵，屬天下新崇寧萬壽寺，方擇人以處。舒守王公涣之迎師住持，師輙引去。會龍門虚席，遂補處焉。居十有二年，遷住褒禪。師三領名刹，所至莫不興起。其在龍門，道望尤振。四方學者皆曰：吾必師龍門。由是雲集，至居無所容。師不起于座，而化湫隘爲巨刹。壯者效筋力，智者授軌度，富者施貲財，初不靳也。師嚴正静重，澹泊寡言，笑動有矩則。至出語，和懌中節，人服膺之。其爲教，則簡易深密，絶蹊徑，離文字，不滯於空，無汗漫之説。不以見聞、言語、辯博爲事，使人洞真源履實際。非大有所契證，不妄許可。平居以道自任，不從事於務。嘗曰：長老但端居方丈傳道而已。與士大夫游，不爲勢利屈。苟道合，則欣然造之；不尔，雖過門或不得見。公卿大人高之，樞密鄧公洵武，聞其風，奏錫紫衣師名。司諫陳公瓘見所傳法語，歎曰：諸佛心宗，衆生性海。遠公涵泳深矣，皆未識師也，況其親炙者乎！與佛果、佛鑑同門莫逆，道價相尚，世稱東山二勤一遠云。嘗宗百門義，著圓融禮文，又摭楞嚴、法華，著普門禮字，並行于世。其參學得法者，無慮數十人。士珪善悟爲之首，而宿松無着道人李法慧頗臻其奥。師壽五十有四，僧臘四十。將逝，謂其徒曰：諸方老宿必留偈辭世，世可辭耶，且將安往。逮終無一言。初在龍門作靈光臺，以會葬苾蒭之火化者。且自爲志曰：余他日亦藏于此。後門人函骨以歸龍門，龍門之人悲且喜，奉之如生。以宣和三年正月壬寅塔成。銘曰：
大智唯心，無南北祖。一離其源，遂開牖户。守玄尚同，執解隨趣。岐行泒流，既倒莫遡。洪融混合，演得其醇。師則嗣之，道益以尊。如收全潮，衆波莫分。如舉大地，萬有以陳。用晦而明，厥問四馳。覺迷解繆，遠邇是依。用捨孰測，動言有規。嚴以治己，夷以示機。端居叢林，唯道是則，化行事修，不識静默。大興龍門，蠱壞以飾。洞明真源，深履實際。圓融普門，並照兼利。最後説法，不立一偈。嗚呼師乎，孰識其歸。淵澄月現，舟行岸移。於一舉手，示大慈悲。元珠在前，罔象莫窺。後學誰師，靈光之碑。
上堂，云：你不見道一塵含法界？所以道，有一智人，破塵出經卷，量等三千大千世界。你欲破不破？我今舉起，大家求此事。三千世界收在一微塵，四大海水歸一滴，須彌納芥子中。若求自己，祇在一毫毛。你若一毫毛處見得三千大千，總成經卷。祇是自己動這箇境界不得，所以真境不現，説什麽纖毫覺處！總是偎刀避箭，懼境藏形。你唤這箇作什麽？兄弟，如石壓草相似，或然拈却石，依舊習氣。祇在須是隨處了却始得，與境爲主，免塵境使唤始得。大難大難！千難萬難！祇是殼解，他後銜鐵負鞍，阿誰苦？纔有些子覺觸處，便擬望與人爲師，大錯！須説凡了却凡，須説聖了却聖。舉一例諸，無非恁麽，不易，不易！珍重，珍重！下座。
問：如何是大隨一面事？師云：無東西南北。問：如何是生死中事？師云：水上浮漚，内外不見。問：如何是中理一句？師云：表裏不從。進云：師決志事如何？師云：言下知音。問：如何是道用心處？師云：莫自謾。問：陀那微細識，到此如何分？師云：你眼祇解觀色，還解聽聲否？問：萬法歸一，一歸何處？師云：萬法元不歸。問：六國未寧時如何？師云：臣灰功。進云：直得君臣道合時如何？師云：不見有君臣。問：如何是自在？師云：不自在。進云：不自在時如何？師云：却自在。問：中雪瑶堦時如何？師云：不厭世境。問：曹溪一路事如何？師云：老僧道如不淨坑。進云：何以如此？師云：佛祖兩路，了不相干。問：久處寒巖，何以日不照？師云：不照寒巖，寒巖終不出來就你日光。問：離光影如何是師性？師云：和光吐出。進云：莫鬼語。師便打。
問：如何是最初一句？師云：是末是本？問：如何是大隨境？師云：不似學人。進云：何故不道？師云：不然。問：如何是最初處？師云：莫妄想。問：隱隱不停波時如何？師云：敬禮常住三寳。進云：息浪停波，爲什麽沙石轉多？師云：爲你斷伊。問：學人祇如浮雲，以鏡捉光，何處安排？師云：與雲爲主。問：寸草未生時如何？師云：老僧無米喫，終不下大隨山。問：祖意教意是同是别？師云：不究始，不顧末。問：路逢古佛時如何？師云：你或逢駝驢象馬，唤作什麽？師云：夫上代諸德莫非求實，不自瞞眛。豈比飛蛾投火，自傷自壞！他明白了，被生死輪廻拘障不得，所以識不能識、智不能知。不聞道釋迦掩室，淨名杜口；須菩提無説而説，釋梵絶聽而聽！此事大難大難！珍重！
上堂，問：萬法從心起，未審心從何起？師云：石牛沿江走，水底火燒天。問：如何是大隨山？師云：耳不聞，眼不見。進云：如何是山中人？師云：千人衆裏萬人衆裏，不向一人不背一人。問：掘一丈，見一丈空；將一丈土填一丈空。未審空歸何處？師云：莫將這箇道理爲佛法。出去，出去！問：佛法遍一切處，未審教學人什麽處駐足？師云：大海從魚躍，長空任鳥飛。問：撲碎驪龍珠，請師明活寳。師云：明活寳且置，作麽生是你撲碎底珠？僧無語。問：法報化三身佛亦非説，如何是本來身？師云：海底如意珠，始終無不應。問：如何是大人相？師云：肚上不帖榜。師問僧：向什麽處去？僧云：西山住庵去。我向東山唤汝，汝便來得麽？僧云：不然。師云：汝住庵未得。問：生死到來時如何？師云：遇茶喫茶，遇飯喫飯。進云：誰受供養？師云：合取鉢盂。
師庵側有一龜。僧問：一切衆生皮裏骨，這箇衆生爲什麽骨裏皮？師遂拈草履向龜邊著，復云：會麽？僧無語。問：如何是諸佛法要？師舉拂子云：會麽？僧云：不會。師云：麈尾拂子。問：如何是學人自己？師云：是我自己。進云：爲什麽却是和尚自己？師云：是你自己。問：如何是無縫塔？師云：高尺五。進云：某不會。師云：鶻崙塼。問：如何是一切智空？師云：心空卽是。進云：更有來時作麽生？師云：不是空。進云：還稱向上事也無？師云：不隈。問：和尚百年後付法與何人？師云：露柱火爐。進云：還受也無？師云：火爐露柱。
有一行者領衆到師處，師問云：參得底人唤東作什麽？對云：不可唤作東。師咄云：臰驢漢又唤作什麽？行者無語，衆皆散。問：但有一法，耳不聞，眼不見，皆是光影，如何是光影中人？師咄云：莫無禮，莫無禮！問：理不言詮時如何？師云：言詮卽理。問：如何是和尚家風？師云：赤土畫簸箕。進云：未審此理如何？師云：簸箕有脣，米跳不出。
師問座主：講什麽教？主云：百法論。師拈拄杖云：從何而起？主云：從緣而起。師云：苦哉，苦哉！師問僧：什麽處去？僧云：禮普賢去。師舉拂子云：文殊普賢總在這裏。僧作圓相抛向背後，却展兩手。師叫侍者云：取一帖茶與這僧去。問：遠聞大隨水，到來祇見箇漚麻池。師云：汝祇見漚麻池，阿裏見大隨水！進云：如何是大隨水？師云：苦澀難下觜。進云：還喫得否？師云：喫著便死。
師因燒山次，見一虵，以杖挑向火中，咄云：這箇形骸猶自不放捨，你向這裏死，如暗得燈。遂有僧問：正當恁麽時，還有罪也無？師云：石虎叫時山谷響，木人吼處鐵牛驚。
僧因馳書辭師，問曰：學人此去，未審師將何言到彼中？師云：好爲通達。再問：臨岐參晚，請師垂示。師云：無事早歸。僧從五臺山來，師問云：五臺山何似大隨山？僧問云：如何是大隨山？師云：老僧耳背，高聲問來！僧高聲問：如何是大隨山？師云：若千山與萬山。問：魚遊陸地時如何？師云：拗不曲處，是闍黎所貴。進云：却下碧潭時如何？師云：立足事難明。
師勘僧云：從什麽處來？僧云：從蜀中來。師云：未入蜀時在什麽處盤泊？僧云：無處所。師云：莫是處所有過耶？僧云：若有處所，鈍置人眼。師云：天堂地獄有一坐具分，似落坑皷相似，不鼓而自鳴，堪作什麽？問：生死到來時，還免得否？師云：飢時喫飯，寒則著衣。
上堂云：夫沙門釋子，見有如無始得。向一切時中與凡聖等，與解脱等，方有少許出處。若不如此，大難大難！珍重！
上堂，問：大地及日月，時至皆歸盡，未曾有一事，不被無常吞。還有吞不得者也無？師云：汝唤什麽作無常？進云：不究竟爲無常。師云：無常却究竟，自是汝不究竟。其僧不肯，師便打。
師勘居士云：此身是什麽服制？士云：父母俱亡。師云：喫茶去。居士應諾出去。師唤囘，咄云：你對老僧謾語。父母祇在，你莫説學無上道。自己父母尚乃不知。出去，出去！問：如何是玄旨？師云：直須玄去。進云：如何是玄中玄？師云：不返去。問：古人立雪斷臂，爲求何法？師云：古人不斷臂。進云：古人斷臂，因什麽道却不斷臂？師云：自是向雪堆裏樂。問：金雞未啼時如何？師云：失却威音王。進云：正當啼時如何？師乃笑。問：柴裏蟲柴裏死，水裏蟲合作麽生？師云：一切尋常。問：金鴈附書，爲什麽不露翼？師云：不通虚信。問：道場獻寳，誰人能辨？師云：虚空能辨。師忽示微疾不見客時，有僧隔簾問：咫尺之間爲什麽不相覩？師云：如今相覩，何不問來？僧便問：如何是相覩底事？師云：老僧不安，有什麽心情對你！
上堂云：閑卽遊天，寂卽歸地。問：上無片瓦，下無卓錐時如何？師云：汝卽今在什麽處居止？問：無常迅速，不與人期，忽若到來時如何？師云：速問，速問！進云：便問。師云：太不道速生。問：啐啄同時，如何瞻覩？師云：是動是静？問：出殼時如何？師云：是末是本？又云：見麽？問：普雨爲什麽不潤？師云：普雨。問：滴水成冰，古人爲什麽不許？師云：古人卽如此，若是老僧道，向虚空裏挂破琉璃鉢。問：既是師子，爲什麽被文殊騎？師云：調伏自在。問：孤巖無紋繡，特達事如何？師云：孤巖有紋繡，特達事顯現。問：處水之魚，爲什麽渴死？師云：祇爲魚不親下口。問：父子至親，岐路各别時如何？師云：爲有父子。
俗士施師鉢盂，問：未施鉢時，師用什麽？師云：使最末後者。一僧欲下山爲衆化緣，辭師。師云：汝若道得一句，卽放汝去；若未然，且歸堂休歇，辦取自己事去。師問：盡十方空界，是王老師檀越，未審化什麽人去？僧云：但請和尚疏頭來，便與師道。師云：汝且辦自己事去。問：毁佛謗僧時如何？師云：僧有何過，佛辜負你箇什麽，你毁謗他？僧無語。
上堂云：今時沙門向因中辨果，果裏辨因始得。僧便問：有一人不屬因果時如何？師近前捉定云：我今時沙門向因中辨果，果裏辨因。汝云一人不屬因果，别道，别道！僧無語。師便打出。
上堂，僧問：過去未來卽不問，如何是現在？師云：虚空還著得碾砑石麽？問：來時無阻隔，去時無滯礙，正當恁麽，乞師一句。師云：虚空無邊際，大海平如掌，般若性等等。
上堂，普告大衆云：汝等還知有三處不立，質礙有緣；二際無分，豈知來去；三身四智，非聖不無；八解六通，非凡不有；雖則衆生盡有佛性，不可將蠢蠢而對佛耶？然則高下無偏，爭柰途中有異。此身難得，胎卵易成。況是釋子之徒，又乃祖宗苗裔，三衣覆體，曩劫修來，四事供須，非從今日。人前行相，總似高僧。乃至語言不如俗子，稱名便是傳法沙門。子細尋思，還傳箇什麽？一向毁他經教，有目如盲，純乃謗於祖宗。有心也祇如木石，不解忖己德行。終日恣縱無明，以無慚愧之心，兀兀何曾覺悟！此身若失，永劫沉淪，非但却復人身，有福底畜生也難得。
問：孤峯頂上玩月輪時如何？師云：何不了却孤峰事，玩他月輪作什麽？進云：豈無内外明徹事耶？師云：内外明徹事作麽生？進云：無有不照。師呵曰：這鈍驢也擬學馬走。僧無語。師復云：問你諸方雲水闍黎，莫道老僧這裏有佛法與你諸人説。向諸方行脚，參尋知識，説箇什麽？汝又領箇什麽？莫道禮三拜後，便起近前問。若也言下便契時，猶未是了底人。莫向口頭取俊他時。人天眼目者，非是一生兩生修來，盡是恒沙劫功成果滿，始得如是。所以向你叢林裏示現下來，祇圖你今時人勤苦修行，祇恐你出家人失却人身。莫等閒過日，老僧這裏有什麽佛法與你諸人説？自是你諸人上得山來云，我修行學道，是佛向上人。且問你，佛向下人作什麽模樣？不可老僧這裏有佛向上人、有佛向下人來向諸人説邪。你若不言，我不可知你肚皮裏事也。你或若問老僧也，則隨汝根機與汝説，不可教老僧亂道得麽。祇如老僧行脚時，不揀叢林有供養無供養處，祇要看他眼目稍似，根性有些些器量，方欲過一夏或一冬。若是根性鄙劣者，三朝兩日便行。筭來參六十餘員大知識，有大眼目者，那無一二？餘者豈有真實知見！祇是圖你諸人供養，欲望福報。你又有什麽福報與伊？不可出家來，空趁聚頭喫飯耶。雖然如是，四大之身誰免得？直饒心超聖境，身是凡夫。又乃假借增修，今時人便去向裏許，埋没却人身。諸人莫謾，向口頭裏無礙，却成謗佛毁法。見須實見，聞須實聞始得。假饒説似斬釘截鐵，直須時中不瞞自己始得。一車芥子猶未點著在，來時便道我是不思議底人，縱然除得身邊麄重，猶餘微細不知。麄重尚乃不知，豈可説於解脱之法、細中之細！佛尚不知，微愚凡夫豈能測得！但是世間有者，並從顛倒所生。欲得解脱塵勞，無過心中自省。摩訶般若是解脱法身。子細尋思，復是誰有誰無？老僧也不是醉凡詐聖，祇是習氣不除，上合諸佛心印，中合一切人天，下合蠢動含靈。師僧家披如來法服，須求出離。時不待人，光陰頃刻。珍重，珍重！
上堂，僧問：真如法界以三昧爲香花，廓周沙界亦同一家。龍門爲什麽無宿客，灢水爲什麽足蝦蟇？師云：真如法界不以三昧爲香花，廓周沙界亦無家。目前問者，豈不是智淵座主耶？主云：是。師云：祇這便是灢水足蝦蟇。師復云：抛却從前活計，認本源生涯。主無語。師云：經有經師，論有論師，律有律師，你十二時中合談何事？還因箇什麽做得模樣？不可三箇作隊，五箇成羣，趁衣劫食邪。到處不免撓他施主坐卧，心頭難勝於檀越。直饒你𨁝跳向虚空裏行，也是國王管界。不可將持齋奉戒，隨時轉一卷經，用答四恩三有也。又爭報答得？自是諸人時中事，修行到辟支佛地，方能消得人天供養。博地凡夫，祇是異俗之形。喫了不知慚愧，空自趁説己是他非，出言欲斷人命根，吐氣便作毒虵之行。説著自己三界無過，毁挫他人，祇如蟲蟻。若是古佛有此標榜，如今欲微傚些些。從上已來，或無此則，因何所起？如此容縱，豈言清德？若也不達本源，未免滴瀝還他，改皮换骨，泥犂苦海，誰人替得？諸人大須竭力，不得因循過日。學禪學道則不無，你諸人且道禪有可參，道有可學否？若言有學者，無有是處。若言無學者，亦無有是處。不可顒然去也。因地還從此去，直須打底分明，了却生死根本，縱饒異類中受生，也終不昧己靈始得。四大合成，祇是汝之窟宅。這邊脱去那邊早生，那邊脱來，這裏早别作箇模樣。汝不思量，看阿那箇是汝本來之身，須向彼中究取，莫謾走南州北州，終無了日。光陰迅速，珍重，珍重！
上堂，云：此性本來清淨，具足萬德。但以隨染淨二緣，而有差别。故諸聖悟之，一向淨用而成覺道。凡夫迷之，一向染用没溺輪廻。其體不二，故般若云：無二無二分，無别無斷故。時僧遂問：劫火洞然，大千俱壞，未審此箇性壞不壞？師云：壞。進云：恁麽則隨他去也。師云：隨他隨他去也。僧無語。時會中三百餘僧盡皆不肯，皆云：從上已來，祇説不壞之性，和尚何故却云壞邪？衆各惶然。時有一僧上堂頭白師云：適來僧問和尚話，和尚答他，其僧似不肯和尚答底語。師云：只有此一僧不肯，爲如更有人不肯邪？僧云：只是一僧。師云：直得三千大千世界人總不肯，老僧猶較些些子，非但這一僧。
其僧後至投子和尚處，投子云：闍黎近離甚處？僧云：遠離西川大隨。投子問云：彼中還有尊宿也無？僧云：有一禪師住大隨山，現有三百餘衆。子云：有何言句接人，試與老僧舉看。僧云：某甲昨問大隨，劫火洞然，大千俱壞，未審此箇壞不壞？子云：大隨如何答？僧云：大隨答道壞。僧云：某更問恁麽則隨他去也？大隨又答道隨他隨他去也。子云：汝作麽生會大隨語？僧云：某甲不肯此語。子云：闍黎早錯了也。大隨恁麽道隨他隨他去，汝又如何？僧云：至今未決。子遂呼侍者，令裝香大展坐具，望西川大隨山，遥禮三拜已。嘆曰：不是大隨和尚，伊是箇古佛，此乃真善知識，汝速往彼懺悔參取。老僧無如是法與汝説，速去，速去！於是僧便回，大隨和尚已歸寂。復回投子，投子和尚亦乃歸寂。
蜀主賜師紫衣師號，并遣内侍朱延溥侍奉師，師不受。師復云：山僧偶住，未經多時，隈巖傍水，養道存真。何人虚譽，致令王者如斯異恩？謝使遠來勞煩，却送還王。老僧祇可布衣遮體，不須名服向身。王恩雖重，老朽何堪？於是天使遂回奏，凡三次送來，不受。師又云：老僧不爲名利來此，須要得箇人，不可青山白雲中趁你是非。將來之世捨一報身後，草也無喫。多少金毛師子問著，便作驢鳴馬喊。諸仁者，似老僧行脚時，到於諸方，多是一千，少是七百五百衆。或在其中經冬過夏，未省時中空過。向潙山會裏做飯七年，於洞山會中做柴頭三年。重處卽便先去，祇是了得自己，干他人什麽事！如諸佛菩薩盡是勤苦，不計劫數，捨金輪王寳位及頭目髓腦所愛之物、國城妻子不可筭數，所以始得名爲佛。似諸闍黎，還曾捨得箇什麽，作得箇什麽勤苦，便道我會出世間法？世間法尚不會，些些子境界現前，便自張眉怒目，消容不得，説什麽解脱法！長連牀上坐，不摇十指，喫他信施了，合眼合口，便道我修行修道，感果如是，合消得，祇是謾自己。如百丈和尚置于堂宇，祇要辦事底人。諸闍黎還辦得箇什麽事？其中有不動身手，日消得萬兩黄金，若是消得者，豈可如此見解？不可從母腹中來如是邪，但會得世間法，是則名爲出世間法。世間法尚乃不會，豈況佛法！祇如一大藏教，盡是金口所宣，如來祕密，汝口裏念將來，總成魔語，豈得了！爲什麽不了？若了時，達磨不從西來也。祇如達磨未來此土時，還有佛法也無？又爭得道無？譬如人有一寳，墜在淤泥中，勤苦累劫尋求不得。或有一人善知寳所，直從泥中指出此寳，以示失寳之人。失寳之人一見便識是我本物，了無得失。達磨西來，亦復如是，不可祇是老僧是善知識邪，遍地衆生總是善知識。祇是見覺未明，不可道伊無也。若言有時，諸人肯禮蠢蠢之徒作佛麽？譬如明珠墮在泥中，未遇其人，豈有出期！有此衆生，比如無情還同頑物，既在三衣之下，直須親近知識，早是幾生修來，始得如此。不可却入輪迴六趣去也。若是得自在底人，論箇什麽鑊湯爐炭，刀山劒樹，四生六道？於中如喫美食。若未得如是，便實受此報，一失人身。載求欲似如今者，萬中無一。莫未得謂得，未證謂證，未聞謂聞，自謾自誑，失却光陰，虚延日月。展轉祇是無明檐重，乍可爲俗，隨所任運，遣過時日，却乃無業。如今作沙門，每日有業。有什麽業？踏底是國王地，著底是檀信衣，食底是檀信食，骨肉是父母之體，若也不了，將何酬答？所以言有業，祇如老僧，不可是了底人，捨此一報身，隨業而行，誰言定得？唯佛與佛乃能知之。時有僧問：不假言句，如何得知？師云：假言句尚乃不知。僧無語，禮拜。
師忽一日上堂，衆集定，師乃作患風勢，告衆曰：還有人醫得老僧口麽？衆僧競送藥。俗士聞之，亦多送藥，師並不受。經七日後，師自摑口令正。復云：如許多時鼓這兩片皮，至今無人醫得老僧口。於是齋前陞座辭衆，儼然端坐告終。
元德上人，自蜀挈大隨老録，欲罄囊資，鏤板於杭，廣其説于天下。余曰：自老盧衣止不傳，逮數百年枝分派别，披法衣據座唱道者，不啻萬數。大抵穿鑿破裂，隨言取義，析文生解。求其直截根源，如古尊宿者，固未易得。今欲闢其邪，而示之正，使知所趨嚮，不亦難哉！然世必有一覩斯録，然契而獨得者，庶乎佛日重輝，慧命不絶，於是乎書。時崇寧四年閏二月十五日也。
師諱法真，貌古有威，眉垂覆睫。嘗聞老宿輩，皆稱爲定光佛示蹟。於劒南梓州鹽亭縣王氏家生。族本簪纓，妙齡夙悟，決志尋師於慧義寺，今護聖寺竹林院是也。師圓具後，遂遊南方。初見藥山道吾雲巖先洞，次至嶺外大潙和尚會下，數載食不至充，卧不求暖，清苦鍊行，履操不羣。大潙一見，乃深器之。一日大潙問曰：闍黎在老僧此中不曾問一轉話。師云：教某甲向什麽處下口？潙云：何不道如何是佛？師便作手勢掩潙口。潙嘆曰：子真得其髓。從此名傳嶺外，聲振寰中。爾後聿旋西蜀，寄錫於天彭珊口山龍懷寺，路傍煎茶，普施三年。忽一日往後山見一古院，號大隨山，羣峰矗秀，澗水清泠，中有一樹，圍四丈餘，根蟠刼石，勢聳雲霄，南開一門，裏面虚通，不假斤斧，自然一庵。師乃居之。比夫迦葉三峰、維摩丈室，不遠矣。時人皆目之爲木禪庵。師居十有餘年，影不出山，迹不出俗，道德彌著，聲聞遐彰。知者四方，不遠千里，櫛足函丈，朝參暮請，虚往實歸。時蜀王崇重師名，凡三詔不從。王慕師孤風，無由一見，遂於光天元年十月十五日，遣内侍賷紫衣、師號、寺額等賜師，師不受。凡三度送至，師確意却之。王愈欽師德，再遣使出敕，云：寡人心願，此回禪師如准前不受，乃卿之罪也，回必誅卿。天使奉聖旨，再往師處，師亦不受。天使懃懇拜禮，告云：禪師此回若更不受君命，某必受戮，願師慈悲，免某禍患。師不獲已受之。師既受已，使復告師，求回表謝恩。師云：老僧自住山來，無紙墨，汝隨我口傳語大王：須善保，治家治國，事無偏傾。領取傳言，無令忘失，欲求相見是何年月。使依師言，回闕奏王。王深悦，再令天使詣山中，長生侍奉師。師亦不受，復云：老僧不爲名利，須得箇人作什麽？天使忙然。師且權留之。師於乾德元年己卯七月十五日，齋前辭衆，端坐而化。俗壽八十六，僧臘六十六。時王聞之，哀慕師心，不勝慘怛。急宣中書令王宗壽，賷香燭備具等到山致祭，敕葬歸塔。神異頗多，不可具述。
維乾德元年歲次己卯十月乙未朔十五日己酉，弟子扶天佐命，忠烈功臣，開府儀同三司、檢校太尉、太子太傅，兼中書令，食邑五千户嘉王宗壽，謹以香燭茶果之奠，致祭于故神照禪師之靈。惟靈大教蓍龜，釋宗水鑑，傳心印以悟道，握智珠以談空。三乘洞曉其真如，四衆頗虔於精妙。自攜瓶錫來駐靈山，斥鷲嶺之高僧，超人天之勝果。雲臻士庶，渴法如仰於醍醐；雨驟緇黄，得旨似沾於甘露。方化緣而大布，何香火而或虧。蓋以諸行無常，是生滅法，爰歸真寂，永斷沉淪。弟子宗壽幸以孱庸，久欽德宇，克慕出塵之益，將隆離垢之能。豈料法舟俄登彼岸，今則遷神已卜歸塔。行期恨無緇地之能，併寫終天之訣，敢陳蘋藻，式表追攀。靈鑑澄明，伏惟尚饗。
師示衆云：你諸人來者裏覓言覓語，新鮮句簇花四六，徒口裏有可道。我老兒氣力稍劣，口觜遲鈍，亦無閑言語與你。你若問我，我便隨你問答。也無玄妙可及你，亦不教你垜根。終不向上向下，有佛有法，有凡有聖。亦不存坐繫縛你諸人。變現千般，總是你諸人生解，自擔帶，將來自作自受。我者裏無物到你，也無表無裏説似你諸人。有疑更問。
僧問：表裏不收時如何？師云：你擬向者裏垜根。問：大藏教中，還有奇特事也無？師云：演出大藏教。問：如何是佛向上人？師云：現佛身。問：如何是無情説法？師云：啞。問：如何是眼未開時事？師云：目淨脩廣如青蓮。問：一切諸佛阿耨菩提，皆從此經出，未審此經從何而出？師云：已有名字，你當奉持。問：如何是諸佛出身處？師云：惡人。問：枯木裏還有龍吟也無？師云：我道你髑髏裏有師子吼。僧問：如何是密密不傳？師云：你與麽問，有什麽益？問：如何是不點汙？師云：啞。
師示衆云：上祖周行七步，目視四方，一手指天，一手指地云：天上天下，唯我獨尊。如今諸方道向上更有事在。若言道有道無，卽是走作諸人，未有了期。若道有言有句，卽同夢幻。無如許多名目，爲你問故，所以有言；你若不問，教老漢向什麽處道？若有一法與你，卽是誑謼你。所以古人圓滿十方，無一法可是可非。有事請道。
問：請師説法。師云：教我説箇什麽？問：一刹那頃，珠在什麽處？師云：啞。問：金鏁未開時如何？師云：開也。問：如何是露地白牛？師云：叱，叱。學云：飲噉何物？師云：喫，喫。問：國師三唤侍者，意旨如何？師云：賺殺人。問：一法普潤一切羣生，如何是一法？師云：雨下也。
問：和尚講什麽經？師云：槌鐘著。問：如何是佛語？師云：對衆生説。問：如何是佛法？師云：佛法。問：如何是法中法？師云：法中法。問：如何是祖師西來意？師云：莫諱。問：還鄉曲子什麽人唱得？師撫掌。問：一塵含法界時如何？師云：早是數塵也。問：如何是無相佛？師云：錯著名字。問：纔問便知時如何？師云：遲也。問：如何是沙門立足處？師云：若有立足處，不名沙門。學云：如何是沙門？師云：沙門，沙門。問：切急相投，乞師指示。師云：緩緩問來。
師示衆云：你與麽問了也大好，莫閒處脱，不得相稱。無量劫來，閒處著急，向自己處却閒，所以難得相稱。蓋緣日夕一切處路熟，恰到自己緊急處便懈怠去，便不欲得去，所以辛苦。過在阿誰？切莫因循，各自辦事。作麽生辦？向一切處辦。今後不得取次過日，莫待臨脱衣裳時忙不及也。事多之際，各自取静，莫説閑話去。
問：三身如何分？師云：一二三。問：請師一句塞斷衆人口。師放下拂子。問：如何是量外事？師云：無你下口處。學云：者裏事如何？師云：不唤量外事。問：如何是投子實頭爲人處？師拽學人向前，却推向後。問：金鷄未鳴時如何？師云：無者音響。學云：鳴後如何？師云：各自知時。問：如何是大庾嶺頭提不起底？師提起衲衣。學云：不問者箇。師云：看你提不起。問：和尚如何接人？師云：你也近前。問：最省心力處，請師一言。師召學人名。學云：與麽則千生萬劫不忘和尚也。師云：費力。問：祖祖相傳，未審傳箇什麽？師云：老僧不解妄語。問：學人擬欲修行時如何？師云：虚空不曾爛壞。問：如何是投子一源水？師云：一滴也無。學云：飲者如何？師云：絶飢渴。問：如何是語中骨？師云：無可露。學云：無可露是骨是語？師云：據你者一問，毛也摸不著在。問：不逐境緣，請師一句。師云：好問。
師指庵前一片石謂雪峰云：三世諸佛總在裏許。雪峰云：須知有不在裏許者。師云：不快漆桶。師與雪峰遊龍眠，路有兩條，峰問云：那箇是龍眠路？師以杖子指之。峰云：東去西去？師云：不快漆桶。雪峰一日哭入庵，師便起身立，峰佇思，被師推出。問：一槌便成時如何？師云：不是性躁漢。學云：不假一槌時如何？師云：漆桶。雪峰又問：此間還有人參也無？師將钁頭抛向面前。峰云：恁麽則當處掘去也。師云：不快漆桶。峰辭，師送出門，召曰：道者！峰囘首應。師曰：途中善爲。
趙州和尚出桐城，路見師，乃問云：莫是投子庵主麽？師云：茶鹽錢布施我。趙州先歸庵内坐，師後攜一瓶油歸。趙州云：久嚮投子，到來只見箇賣油翁。師云：汝只識賣油翁，不識投子。趙州云：如何是投子？師拈起油瓶云：油，油。問：出門不見佛時如何？師云：佛𠰚。
奚山刈草次，師送一盞茶與奚山云：森羅萬象盡在裏許。奚山接得茶潑却，云：森羅萬象在什麽處？師云：可惜一盞茶。問：大作業底人來，師如何接？師云：你有什麽蓋覆處？學云：正與麽時合作麽生？師云：不合一切，不共一切。問：如何是露刃劒？師云：殺一切人，活一切人。學云：忽遇師來，又作麽生？師云：鈍屢生。問：如何是入室則爺娘？師云：無所生。問：如何是徑截一路？師云：無迂曲。問：知有道不得時如何？師云：每日向你道。學云：如何道？師云：拈却口著。問：如何是祖佛未經歷處？師云：名邈不得。學云：正與麽時如何？師云：不是祖佛經歷處。問：的的不明時如何？師云：明也。問：盡乾坤是箇什麽人？師云：不持名字。學云：不持名字，如何體會？師云：體會卽閙。問：如何是末後一句？師云：最初明不得。問：如何是寂住實頭事？師云：牽不向前，推不向後。問：十二時中如何行履？師云：一念萬年。學云：瞥起時如何？師云：覺卽失。問：只者箇什麽劫中有？師云：不隨時。學云：誰是不隨時者？師云：汝與麽問不得。學云：請師道！師云：不從千劫萬劫得。學云：與麽則天上人間覓不得也。師云：切忌作與麽知解。問：從苗辨地，因語識人，未審將什麽辨識？師云：引不著。問：古琴無絃時如何？師云：無絃琴最妙。學云：請師彈。師云：無音響。問：道人相見，合談何事？師云：我者裏無道人？問：不將一物來時如何？師云：者箇什麽處得來？問：如何是火燄裏轉法輪？師云：處處了却。學云：了後如何？師云：無法輪可轉。問：暫時不在時如何？師云：阿誰向你道？問：萬象未臻卽不疑，未審特立四天下是什麽人？師云：現佛現祖。問：祖佛如何辨？師云：嘔吐未詳。問：如何是法祖？師云：閒言語。問：如何是大善知識？師云：毗盧也喻不及。問：學人欠闕，請師接。師云：不現無盡藏。問：萬法從一法生，未審一法從何生？師云：你聽看！問：唤作如如，早是變也，今時沙門須向異類中行。如何是異類？師云：恰似你與麽問我。學云：古人意旨如何？師云：不與麽問我。問：歸根得旨，隨照失宗，如何是旨？師云：旨。學云：如何是失？師云：失。問：如何是伽藍？師云：已有名字。問：虚空喻不及時如何？師云：恰是恰是。問：念念不錯時如何？師云：謾語。問：如何是孤峰頂上節操松？師云：平地上著不得。學云：請師著。師云：唧。
問：如何是無語？師云：不與麽問。問：世間名言卽不問，如何是出世事？師云：聽。學云：莫便是否？師云：幾曾向你道是不是。問：三身那身説法？師乃彈指。問：學人不明，請師燭。師云：啞。學云：爭奈學人不會。師云：會卽冰生。問：萬法從何生？師云：佛法僧。學云：法從何起？師云：聽看！問：舉目是犯，如何是不犯？師云：大有人覓過，覓過不得。學云：豈無指示也？師云：不可更將過與你也。問：如何是沙門行？師云：不作模樣。問：承古有言，唯言不二，不二事如何？師云：你好問，我便道。學云：如何道？師云：唯言不二。問：明暗不掛時如何？師云：道什麽？問：如何是無礙一句？師云：與麽。學云：此猶是礙。師云：是是。問：如何是死人舌？師云：你道不得。問：如何是活人眼？師云：無暖氣。問：得座披衣時如何？師云：你有什麽蓋覆處？問：院中有三百人，還有不在數者也無？師云：一百年前，五十年後看取。問：如何是不起模畫樣？師云：不誑謼你。學云：師意如何？師云：不可教你起模畫樣也。學云：與麽則誑謼人也。師便打。
問：能所俱忘時如何？師云：無與麽事，莫作與麽知解。問：抱璞再呈，請師彫琢。師云：不爲棟梁材。學云：與麽則卞和無出身處也。師云：擔帶卽伶俜辛苦。學云：不擔帶時如何？師云：不教你抱璞再呈請師彫琢。問：如何是學人本分事？師云：不遶處問人。問：那吒析骨還父，析肉還母，如何是那吒本來身？師放下拂子，叉手。
問：佛法二字，如何辨得清濁？師云：佛法清濁。學云：不會。師云：你適來問箇什麽？問：世間什麽物最先？師云：你問底。問：不作罪，不作業底人，還有過也無？師云：唤伊出來。學人擬議次，師云：去，不干你事。問：請師歷落道一句。師云：好。問：如何是毗盧？師云：已有名字。問：如何是毗盧師？師云：未有毗盧時會取。
問：大衆雲臻，合談何事？師云：聽。問：妙觀察智，誰是當者？師云：不是你分上事。學云：雖然如此，也要分明。師云：不妙也。問：大衆雲臻，和尚如何祇待？師撫掌三下。
問：和尚有什麽力抵當得許多？師云：水性多柔軟，能乘萬斛舟。學云：忽遇大力者來時如何？師云：不消一盞水。問：閒言長語卽不問，適來問底，和尚道什麽？師云：閒言長語。
問：十二分教，是有是無？師云：無與麽惡言語。問：共語不知音時如何？師云：與麽。學云：與麽時如何？師云：共語不知音。問：三乘教外，别傳箇什麽？師云：一二三。學云：不會，乞師指示。師云：你問我，不可將别語對你也。學云：不將别語對，請師道。師云：道，道。
問：學人有一問，未曾有人答時如何？師云：你見者烏龜子縮頭縮尾，爭柰者一塊子何。問：請師耳裏道。師云：道，道。問：貧子還家時如何？師云：無寳藏與你。學云：爲什麽向外馳走？師云：誰遣你？問：毫釐不分時如何？師云：什麽處得者箇來？
問：親手分付，一去不來如何？師云：不可得。學云：却返時如何？師云：正好供養。問：如何是法王主？師云：四大本空，五陰非有。
問：大庾嶺趁得及，爲什麽提不起？師云：不可向你道，祖師遺下一隻履。問：針頭不露時如何？師云：露也。學云：何似？師云：不唤作針頭。問：一息未分時如何？師云：卽今是幾息。問：不犯目前，請師道。師云：早是犯了也。學云：者箇是犯，不犯目前請師道。師云：不識好惡。問：貧子入門時如何？師云：不教汝除糞掃。學云：見師後如何？師云：不向你道衣中有寳。問：請師一劒。師驀口摑。
問：墮落三塗底人如何？師云：深達罪福相。問：如何是一句子？師云：兩句也。問：一念未生時如何？師云：得與麽謾語。問：如何是不薦處？師云：汝與麽問不得。問：如何是動？師云：恰似你與麽問。學云：如何是静？師云：也不嫌鬧。問：如何是不道？師云：合取口。問：曙色未分時如何？師云：無與麽言語。
問：天上天下唯我獨尊，如何是我？師云：推倒者老胡，有什麽罪過？問：如何是和尚師？師云：迎之不見其首，隨之罔眺其後。問：如何是一代時教？師云：法華、維摩、楞伽、思益。問：祖意與教意同别？師云：踈不得，親不得。學云：親踈不得，請師道。師云：祖意教意。問：如何是逆行？師云：叱，叱。問：一等是水，爲什麽海鹹河淡？師云：天上星，地下木。問：不有不空時如何？師云：説有説空。問：一人辦心，諸天辦供，未審辦什麽心？師云：今日請供養主了也。問：木人謌，什麽人和？師云：今人和。學云：莫是和尚意旨也無？師云：是什麽曲調？問：不凡不聖時如何？師云：立凡立聖。學云：總不與麽時如何？師云：你問箇什麽？問：如何是道？師云：道，道。學云：如何用？師云：用，用。
師在京日，往檀越家投齋，檀越將一盤草出師前，師以兩手作拳安頭上，檀越便將飯來。後有僧問：師在京投齋，意旨如何？師云：觀世音菩薩。問：一問便休時如何？師云：不了。問：鑄像未成時，身在什麽處？師云：莫造作。學云：爭柰不現何？師云：隱在什麽處？問：如何是佛法綱宗？師云：今日無錢借長官。問：古澗寒泉時如何？師云：不流於海。學云：飲者如何？師云：口也無。問：無目底人如何進步？師云：遍十方。學云：無目爲什麽遍十方？師云：還更著得目也無？問：如何是一色？師云：不似銀盤裏盛白玉。問：照燭不破時如何？師云：習盡不是道。問：佛用工得不得？師云：大有人定當，定當不得。學云：請師定當。師云：終不向你道用工得、用工不得。問：石筍未抽條時如何？師云：爭合與麽問。學云：還解抽條也無？師云：雖然不是石筍，抽條葉更多。問：密室内事如何？師云：無人知。學云：和尚還知也無？師云：爭肯你亂道！問：日月未明，佛與衆生在什麽處？師云：見老僧嗔便嗔，見老僧喜便喜。問：纔生便死時如何？師云：何生何死？問：破戒比丘什麽處著？師云：不與罪福爲主。問：一句子無人道得時如何？師云：屋子蓋了也。問：覿面事如何？師云：莫諂曲。
問：如何是祖師西來意？師云：彌勒佛覓箇授記處不得。問：如何是玄中的？師云：不到你口裏道。問：亡僧向什麽處去也？師彈指云：與麽去也。問：諸佛出世，爲一大事因緣。和尚出世，當爲何事？師云：尹司空請我開堂。問：文彩未生時如何？師云：虚空合喫多少棒？問：和尚自住此山，有何境界？師云：丫角女子白頭絲。
問：古人拈槌豎拂，還當不當？師云：不當。學云：爲什麽不當？師拈起拂子云：只爲者箇。問：未問已前，事如何？師云：爭解開口。問：古人拈槌豎拂，意旨如何？師云：只爲你問。學云：不問時如何？師豎起拂子。問：忘却將來時如何？師云：者箇𠰚。
舒州太守尹建峰送茶椀子與師，云：者箇是某甲自將來底茶椀子。師接得了，召太守，建峰應諾。師云：喫茶。問：不從萬有，如何覓心？師云：你從我覓箇什麽？問：者裏是什麽所在，足人爭？師云：不知。學云：爲什麽不知？師云：爭箇什麽？問：放下不明時如何？師云：誰教你執？學云：不敢執。師云：放下不明箇什麽？問：終日區區，爲什麽不得成就？師云：無你用工處。學云：用工不得，請師接。師云：終日區區。
問：默默無言，請師答話。師云：不是無言，不同默默。學云：不同默默底事作麽生？師云：不與麽。學云：不與麽時如何？師云：苦哉！問：言不干舌時如何？師云：簷頭水滴滴地。
問：和尚每日上堂，供養什麽人？師云：不可説，不可説。問：不可以智知，不可以識識時如何？師云：不與麽。學云：不會，乞師指示。師云：不可以智知，不可以識識。問：未達道底人，如何接？師云：飢卽喫飯，渴卽飲水。問：三寸明不得，句下不從師時如何？師云：高聲問，老僧耳聾。學云：請師指示。師云：鈍屢生。問：有句無句，如藤倚樹，樹倒藤枯時如何？師云：將知你誑謼多少人來！
問：凡聖相去幾何？師下禪床立。問：萬法從一法生，未審一法從何生？師云：迴首看。問：牛頭未見四祖時如何？師云：與人爲師。學云：見後如何？師云：不與人爲師。問：如何是沙門最苦處？師乃皺眉。問：未有言句已前，如何辨其尊貴？師云：已有句，是尊是貴？問：靈松無異色時如何？師云：不是靈松標不出。問：三拜已前，事如何？師云：不知。學云：現問次。師云：三拜已前事作麽生？問：學人不别問，請師不别答。師云：奇怪。問：古人密用如何？師云：不從踈處起。學云：合從什麽處起？師云：踈也。
有座主參師，師云：近前來！座主便近前，師云：去。問：未有此身，作箇什麽來？師云：無所不經，無所不歷。問：如何是千年石上古人蹤？師云：碑碣上著不得。問：二祖斷臂，當爲何事？師云：粉骨碎身。問：收攝不得時如何？師云：無可抛撒。問：劫火洞然時如何？師云：寒威威地。問：累劫來來無盡燈，不曾挑剔鎮長明時如何？師云：累劫來來無盡燈，不曾挑剔鎮長明。問：頭頭不到時如何？師云：你問什麽事？問：一問便休時如何？師云：太多也。問：暗裏得時如何？師云：不向你道，煩惱山是菩提。學云：與麽則雲遊垜根也。師云：雲遊則伶俜辛苦，垜根則禍患俱生。問：十二時中，如何行履？師云：不從一法。學云：如何報得四恩三有？師云：莫受一法。問：玄中認得時如何？師云：得卽失。問：曹溪一路闔國知聞，未審投子意旨如何？師撫掌三下。問：萬仞峰頭時如何？師云：什麽處不是？問：如何是法身主？師撫掌三下。問：徑截一路，乞師指示。師云：會麽？問：如何是空王殿？師云：建立不得。問：句句相投，請師接。師云：不接。學云：爲什麽不接？師云：句句相投。問：如何是和尚師？師云：莫造次。問：有言有句，皆有所歸；無言無句，事作麽生？師舉起拄杖云：者箇是什麽？
問：如何是衲衣下事？師云：天不能蓋，地不能載。問：古人道，法不孤起，仗境方生。如何是境？師敲禪床。學云：與麽則觸目是也。師云：是什麽？問：塵劫來，誰爲主？師召僧名，僧應諾。師云：是什麽？問：蓮華未出水時如何？師云：隱隱地。學云：出水後如何？師云：蓋覆不得。
問：諸佛師，學人不識，乞師指示。師云：天不能蓋，地不能載。問：如何是和尚活計？師提起衲衣云：盡底呈似你。學云：爲復只是者箇，别更有在？師云：不識好惡。問：六國未寧時，什麽人作主？師云：自有本來者。學云：如何是本來者？師以拂子驀口打。問：四山相逼時如何？師云：身在什麽處？學云：爭柰四山何？師云：逼殺你。問：千里投師，乞師一接。師云：老僧今日腰痛。問：和尚未見先師時如何？師云：通身不柰何。學云：見後如何？師云：通身撲不碎。學云：還從師得也無？師云：終不相辜負。學云：與麽則從師得也。師云：得箇什麽？學云：與麽則辜負先師也。師云：非但辜負先師，亦乃辜負老僧。問：七佛是文殊弟子，文殊還有師也無？師云：適來與麽道，也大似。問：作甚麽業來，遍身紅爛？師云：諸見不生。問：師子是獸中之王，爲什麽被六塵吞？師云：不作大無人我。問：雷聲振地，爲什麽百草不抽芽？師云：芭蕉只麽長。問：僧繇爲什麽摹誌公真不得？師云：只爲看他面孔。學云：不看他面孔時如何？師云：是什麽？
問：達磨未來時如何？師云：遍天遍地。學云：來後如何？師云：蓋覆不得。問：如何是空王佛？師云：不應量。問：雪覆蘆花時如何？師云：明白無邊際。問：如何是十身調御？師下禪床立。
師不安時，有李司徒令人送藥到，傳語師云：若斷得人間來往，生彌勒内院；若未斷人間來往，却向弟子家中結緣。師回傳語云：不如具正法眼好。山下有婆子，家中失却牛，上山請師卜。師乃召婆，婆應諾。師云：牛在。問：如何是無情説法？師云：莫惡口。
師上堂示衆云：他古人纔出來，便一手指天，一手指地道：天上天下唯我獨尊，十方世界無有過者。如今更被諸方出來道向上别有事在。若言道有道無，卽是走作學家，未有休時，有什麽了期？但莫著名言數句了，諸事自然不著，卽無位次。不同你一切法，一切法攝不得。本無得失，夢幻如許多名目，不可强與他安立。誑謼你諸人得麽？爲你諸人問故，所以有言。你若不問，我向你道什麽卽得？若有一法與你，老僧罪過。你若道無，你諸人又問我箇什麽？所以道：早不屬你巧言妙句，若與麽會去，卽第一不得擔帶。你諸人幸是可憐生，擔帶負物作什麽？見卽便見，你若不見，一切不得作巧言妙句。問老僧巧來妙去，卽轉轉勿交涉，賺殺人。所以我儂尋常問你諸人，佛前佛後不説别事，你諸人道看，是什麽？見什麽？
問：如何是無生曲？師云：無人唱得。學云：忽有人唱得時如何？師云：生也。
師上堂云：是你諸人口似刀子鑷子相似，有什麽當處？雖然如此，莫趁俊道。有不潦底打你在，莫言不道。問：蓮花在水時如何？師云：千人萬人覷不見。學云：出水後如何？師云：應量恰好。問：法從何生？師豎起一指。
師示衆云：人人總道投子實頭，忽若下山三步外，有人問你投子實頭底事，你作麽生向他道？問：和尚年多少？師云：春風了又秋風。問：如何是截鐵之言？師云：莫費力。
師問翠微：二祖見達磨，有何所得？微云：你今見吾有何所得？師又問：如何是佛理？微云：佛卽不理。師云：莫落空否？微云：真空不空。翠微有頌送師，其有讖矣。佛理何曾理，真空有不空。大同居寂住，敷演我師宗。
投子和尚，王化舒州桐城投子山寂住院。師初參翠微，問：如何是祖師西來意？微以目顧視。師欲進語，微云：更要第二杓惡水潑。從此識通，超諸三昧。智辯猶雷發雲漢，瀑瀉懸崖。函蓋相應，諸方取則。而有陞堂問答語要盛行叢林。入道禪者，皆以師語參問知識。其有所歸，數亦多矣。予因僧入室舉師之訛舛衆矣，乃於閑暇披閲詳究。内有繁詞不涉理者，與除之；後語不及初者，與删之，以爲一集。庶叢林學者，於郢匠前，無誚乳水而失醍醐者也。時辛酉季夏月，四明鄮山紫璘供奉山堂刊定云耳。
投子和尚，名大同，舒州人，姓劉氏。洛下保唐寺受業，得法於翠微無學和尚。壽九十六，石頭第四世。五代梁乾化中示寂。
上堂，大衆已集，時有學人纔禮拜，師云：高聲問。學人咨和尚，師便喝出。問：從上宗乘如何體會？師叱之。問：攢𢳇將來皆不相似，單刀直入時如何？師云：失命漢。問：如何是學人自己親躬事？師云：還返仄麽？學云：卽今事如何？師云：不可瞎去也。問：如何是本參底事？師云：因什麽得到與麽地？師云：若是猛利底，撩著便休去，大蟲著角相似，有什麽近處？更有一格人，脚不跨石門，怪他得麽？不可事須踏前踏後，納箇如何醉人相似。且宗門中事作麽生？降兹已下，根性遲廻，事須從人決擇，方定紀綱。且作麽生決？不可問一句答一句唤作決也。若與麽，驢年去。到這裏也須是箇漢始得，大不容易。兄弟，決擇之次，如履輕冰，將爲等閑。句裏相鬭，道我解問話，貴轉數多合殺成得箇什麽邊事？只是箇識路中人，且無自由分。兄弟，事本因人，因人立事；人達卽事渾，事渾卽無成；無成須得無成句。有人道得麽？出來！無事莫立。珍重！
師有時上堂云：實不敢欺兄弟，亦不敢昧兄弟。然且没人辨。時有學人問：和尚與麽道，還盡師本意也未？師云：放汝殘生。問：從上宗乘，如何舉唱？師以拂驀口打。學人禮拜起，纔問：有問有答！師云：老兄不是這脚手。問：承師有言，從門入者非實，黄梅行者傳何事？師云：道什麽？學人再問。師云：去，不爲汝。有僧纔禮拜起，師云：道什麽？學云：佛未出世時如何？師云：合取口。問：如何是從上來不昧底事？師云：是什麽？問：纔施方便，蓋爲今時，向上宗乘，復何言論？師云：拽出著！問：如何是正宗？師云：别日來商量。問：若將寂默爲宗，維摩一生受屈，如何道，卽得不屈於維摩？師云：合取󲊹臋著！
師云：諸和尚盡道向諸方參學，未委參什麽，學什麽？還有參得者無？有卽出來對衆驗看！諸和尚爲復參禪參道，參佛參法，參毗盧師法身主，參佛向上事、涅槃後句。若寔參此句，得爲大妄，唤作望上心不息。與諸和尚了無交涉。時有學人問：如何是佛法大意？師云：吐却著。問：凡有言句，盡是觸犯宗風，未審如何是宗門中事？師云：合取口。問：衆星攢蔟時如何？師云：覓什麽？
師云：大事未辦，宗脉不通，切忌記持言句，意識裏作活計。不見道：意爲賊，識爲浪，盡被漂淪没溺去，無自由分。諸和尚必若大事未通，不如休去、大歇去、身心純静去好。時中莫駐著事，却易得露。這箇是事不得已，相勸之言，古人唤作死馬醫。若是箇漢，向他與麽道，如同寱語一般，且諸人分上作麽生？十二分教還用得一字麽？諸方老宿語還用得一句麽？若十二分教，是兄弟在阿那教中？若諸方老宿語當得兄弟，兄弟在阿那句中？所以道，十二分教唱不得，凡聖攝不得，今古流不得，言句該不得。與麽話，蓋爲刺頭入在教門裏，且與伊拆開。若有箇漢總未通這箇消息，向他與麽道，被伊驀口摑㞘沸作麽？不可怪得他也。兄弟，大須甄别，莫吉凶不辨。有辨者，出來對衆驗看！時寒久立，珍重！
師别時上堂云：兄弟有什麽，近前商量。若待這裏説，無好事及兄弟。牽經引論得麽？若有人問，但向宗乘中致一問來，待今日與兄弟答宗乘中話。時有學人纔禮拜，師云：大衆看，有與麽不識羞漢。其僧罔措，師便喝出。
師云：若也宗脉未露，記著一字，如飲毒藥，喪身失命。爲什麽故如此？都來是不具眼。如今更有一般底，大作羣隊聚頭，念經念論，説圓説頓，披這衣服作箇與麽語話，還羞麽？還返仄麽？還有些些子衲僧氣息麽？且問，圓爲什麽人施？頓爲什麽人設？還辨待端由麽？相共魯論，不識好惡，還知道十二分教，唱不起麽？且唱什麽不起？不可只與麽道便休去也。豈不見古來丹霞石鞏石室高僧，熏天炙地，登時端由，衆皆具委。道他在什麽經裏披尋，於阿那論中討得？古人道，西天一段事，總被今時人埋没，却覓箇出頭處不得。更有老宿道，大唐國内，盡是一隊滅胡種賊。卽者便是。人家男女，乍入叢林，何處會得？聞舉經舉論，便刺頭入裏許，念言念句。便遇著這般底，便是殺人賊。是汝一人半人猶可在，惑賺他多少人家男女，千生累劫披枷帶鎖，於自己事轉疎轉遠。如今奉勸諸兄弟，大丈夫漢，一等是離鄉涉井，訪道尋師。爲自己事，也須眨上眉毛，著些子精彩，於親躬事有辨明處。確乎不拔，莫受人謾，莫受人惑。如今且不受謾，不受惑底事作麽生？到這裏，也須是箇惡漢，殺人不眨眼漢，没意智漢始得。切不得掠虚，亂呈解數。被向脚跟下尋著，就已築著没去處。二十槪𣗖棒擗脊㨟。鼓山打這般掠虚底，尋常人難得喫。别處卽放過，鼓山卽不得。若放過，到處轉見虚頭。曾打著一兩箇亂與底，聲鐘集衆，勘過一下下，交到所在，不是行棒圖逞威風，同這行户有什麽惡心，悲他僧相圓備，只是事持掠虚業次，輕慢上流。與他整頓，插脊梁骨，圖他改悔，别换身心。遇著鼓山與麽鎚鍛，也須慶幸始得。有一兩處將向頭頂上擎著，敢把指頭指著，怕伊發去，無如是理，不是立兄弟説這葛藤。然且理要區分，事須甄别，莫滅胡種，各歸堂，珍重！
師上堂，大衆雲集，衆人盡皆罔測於師。師乃云：南泉在日，亦有人舉南泉時事。要且不識南泉，還有識者麽？試出來驗看！時有學人纔禮拜起，師云：作麽生？學人咨和尚，師云：不才謹退。
師云：若是靈利底，撩著便休去。似這般漢，千里萬里去也，有什麽救處？進前退後，納箇如何醉人相似，有什麽衲僧氣息？既然如此，且宗門中事作麽生？諸和尚到這裏，也須是箇漢始得。大不容易。兄弟，鼓山不惜口業，向汝諸人道，不假記一字，亦不用一功，亦不用眨眼，亦不用呵氣，大坐著便紹却去。諸和尚，且道紹什麽？爲復紹佛紹法、紹禪紹道？紹佛向上事，涅槃後句？若紹此句，得爲大妄，唤作望上心不息。與諸兄弟了無交涉，於諸人分上作麽生紹？普請驗看！是什麽？爲復是凡是聖，是毗盧師法身主？在什麽處居住？什麽年月，有渠方圓闊狹長短大小？試道看！還有絲髮大物解，蓋覆得麽？還有分毫許間隔得麽？向阿那裏抄？向阿那裏寫？諸和尚與麽顯露，與麽節要，何不直下便承當取！又更刺頭入他言句裏、意識中學，有什麽交涉？不見道，意爲賊，識爲浪，走作馳求，終無歇分。若自不具眼，就人揀辨，卷子裏抄，册子裏寫，假饒百千萬句，龍宫海藏一時吞納，盡是他人，不干自己。亦唤作識學依通，猶如水母借蝦爲眼，無自由分。亦如盲者辨色，依他語故，實不能辨色之正相。若是學經律論，他自有人在。所以鼓山尋常道，經有經師，律有律師，論有論師，有函有號有部有帙，白日明窻，夜附燈燭，自有人傳持在。禪師作麽生？還有人道得麽？試出來道看！
時有學人問：如何是目前顯現底機？師云：道什麽？學人再問，師喝出。問：四十九年前卽不問，四十九年後事如何？師云：句超方外，千聖難追。問：常辦無念者如何？師云：關闍黎什麽事？學云：常辦於此。師云：莫受屈。學云：不屈者如何？師云：有什麽救處？問：擬心卽差，不擬心如何體會？師云：待汝好心問。問：如何是向上一路？師云：卽今是什麽路？學人無對。師云：去，看汝不是這脚手。問：如何得不辜負於師？師云：汝有什麽罪過？
師云：諸和尚與麽問，還會麽？還識辨緇素麽？鼓山向前見一兩箇長老，被人問著維摩意作麽生？他便眼孔定動地，恰似箇泥揑聖僧相似。有什麽交涉？還當得本參底事麽？若言當去，何不立取維摩、傅大士爲祖師？問取露柱聖僧卽休，何故更用達磨與麽來？所以鼓山道，凡聖不到，今古那追！不唱言前，寧談句後！他家諸聖興來，蓋爲人心不等，遂展多門；爲病不同，處方各異。在有斥有，居空破空，二患既除，中道須遣，直道釋迦掩室，居士毗耶，大士梁時童子，當日一問二問三問盡有也。是衲僧分上事作麽生？還有人道得麽？試出來道看！不可説君説臣，説父説子，得麽？諸和尚，古人是事不得已，立箇君臣父子，外進内紹。是功紹得了非功，合是功合得了非功。蓋爲中下之流，權施此句。所以鼓山道，君臣父子，蓋爲成特立事立功，以明緇素。既墮中下，須合須同，得合得同，無人辨識。當與麽時，還有肯重者麽？有當荷者麽？有這邊那邊麽？若有，還是托開去也。更有一句作麽生？敢道托開麽？莫錯會好！到這裏，須是箇没意智漢，殺人不眨眼漢始得。若是鈍根底，只向言句上脱去，争能會得！
時有學人問：得句忘言時如何？師云：卽今得什麽句？學云：不是西來，亦非自己。師云：吐却著。問：已事未明，以何爲驗？師云：嗄。學人再問。師曰：一點隨流，食咸不重。問：如何是包盡乾坤底句？師云：近前來！學人便近前。師云：是什麽？學云：不會，乞師指示。師云：去，鈍置人作麽？問：峭絶無依時如何？師云：病鳥栖蘆。學云：直得醒醒，還有紹處也無？師云：亦不關闍黎事。問：如何是真實人體？師云：因什麽得到與麽地？問：未到玄源，如何究理？師云：相去多少？師云：更有作家解問者，出來！良久無人。師云：入到石門，何處得如許多疑來？歸堂，珍重！
師别日上堂云：諸和尚，古人道，佛之與法，是建立化儀。禪道兩名，是止啼之説。名不干事，事不干名，依執滯名，於他玄隔。所以鼓山曾向兄弟説，句不當機，言非展事；承言者喪，滯句者迷；得魚忘筌，得意忘言；借網求魚，魚非網也。所以道，教排不到，祖不西來。盡乾坤人口到這裏百雜碎。直道十二分教唱不得，凡聖攝不得，今古流不得，言句該不得，與麽道，也只爲他向化門裏作活計。事須與伊拆開，若是箇漢，總未通這消息。向伊與麽道，被伊驀口摑㞘沸作麽？不可恠他也。雖然如此，據什麽道理？所以鼓山道，更有一人不跨石門。不跨石門事作麽生？諸和尚，衆中亦有江西湖南，幽燕魏府，三千五千一萬里地盤山涉嶺。既到這裏高山頂上，終不爲看山翫水，無非決擇萬劫千生事。故委萬劫千生事，也只在如今。如今安，卽如今便安；徹，只如今便徹。忽若衆中有一人，大肯去，大安樂去，是不虚食人之施，不辜於己，不負於彼，去住自由，出入無難，盡乾坤無敵，宗風不墜，後進有依。所以古聖道，若有一人悟道，地神報虚空神，虚空神報非想非非想天。遞相告報云：下界有人得道。有濟人之分，天上人間遞相慶賀，盡是諸和尚分上，更弱於阿誰！既然未得如此，便須兢兢惕惕，如臨深泉，如履薄冰。時不可延，命不可待，似箇當風燭子，𩖼地脱去也。如今且不如休去歇去，身心淳朴去，似一亘長空去。時中莫間，但且與麽去。鼓山所以道，明道爲之傳，不間爲之行。德行俱備，今時稱斷。稱斷是今時，更有一人作麽生？到這裏，也須自有來由始得。莫記他人言句。就人揀辨，終無自由分。於諸和尚作麽生？出來商量。
時有學人纔禮拜起云：某甲咨和尚。師云：吔。學人云：輪中不轉時如何？師云：珍重！師云：諸和尚更有什麽事？出來問！良久無人。師乃云：總不出來，蓋爲把他稍緊，不相共扶持，致令如此。有江西湖南諸處參學師僧，好織造底出來！莫道鼓山口似楄擔，只慮埋没宗風，走作兄弟，但出來，待與揑些子。
時有學人問：心珠不曉，己事未明，請師一照。師云：乾坤不掩，爾自徒迷。問：作何方便得紹師宗？師云：岸谷無風，徒勞展掌。學云：如何卽是？師云：錯也。問：萬機不湊，本事何來？師云：傷機之患，千聖難除。問：四面松林，如何是直路？師云：岳秀千枝，盲龍不辨。問：卽今如何唱？師云：洪雷一震，蟄户無私，仁者作麽生？問：己事未明，如何明得？師云：鏡中無影，演若自迷。問：如何是鼓山？師云：衆岳難偕。學云：還許學人躡也無？師云：汝試下足看！問：如何是諦實一路？師云：一句迢然，古今難辯。問：彼無消息，如何知音？師云：汝自罪過，我不將來。學云：還有爲人處也無？師云：與麽卽戒鼓無擊。問：巨海驪珠，如何取得？師云：來言雖重，不賞鋒珪。問：十二時中，不涉緣塵，如何據驗？師云：浪息千江，孤輪不墜。問：如何是鼓山正主？師云：岳不明根，迷人自重。問：如何是目前一路？師云：耶！合掌不得。問：如何合得諸聖位？師云：玄直渠不踐，千聖位在什麽處？問：步步進前，如何得達祖意？師云：鼻地人難舉。問：古人卸臂，當爲何事？師云：方外之説，仁者難知。師云：諸和尚，鼓山與麽東道西道，亦不辜兄弟，只是教緩。然卽如此，奉勸諸和尚莫學言句，走作兄弟，昧却兄弟，直饒通得，也只是箇識路中人。不見古人唤作食瘡膿鬼、喫涕唾鬼、喫不净鬼，未唤作人在？諸和尚莫與，切不得亂呈解數，若亂與，被鼓山聲鐘集衆，向脚跟下尋著，勘著無去處，二十槪𣗖棒擗脊㨟，莫道不道。更有什麽事？出來！無事，各歸堂，珍重！
師上堂云：諸和尚上來爲什麽？有什麽苦屈底事？有什麽不了處？還有疑者麽？若有，卽出來與兄弟定當。時有學人問：承古人有言，横説豎説，未知有向上一重關捩，如何是向上關捩？師便打一棒。問：如何是宗門中事？師便側掌。問：如何是鼓山一路？師云：卽今是什麽路？問：承古人有言，妙旨迅速。師側掌云：住，住！學云：和尚爲什麽不道？師云：且行脚去。問：目前一句如何曉得？師云：什麽處不曉？學云：争柰這箇何？師云：這箇是什麽？問：如何得成道去？師云：害顛作麽？學云：不害顛，如何得成道？師云：這鈍漢！問：根性遲廻，如何用功？師云：功卽不得。學云：爲什麽不得？師云：向什麽處功？問：從上宗乘，以何爲的？師云：無的。問：學者憑何？師云：汝曾學得多少來？學云：與麽，卽不從今日去。師云：從什麽處去？學云：待有去處，卽咨和尚。師云：有什麽交涉？問：如一燈然百千燈，如何是一燈？師云：是什麽？
問：如何是和尚家風？師云：莫少去就。問：古路無蹤，如何進步？師云：不是途中客，進什麽？學云：向去者如何？師云：無闍黎下足處。學云：總不與麽時如何？師云：莫自恥。問：自古相傳窮其際，卽今妙旨示何人？師云：岳秀靈芝異。學云：異底事如何？師云：過也。問：如何是直下事？師云：莫自欺。學云：不自欺事如何？師云：還返仄麽？
師云：諸和尚還會麽？此事不露，蓋爲塵沙劫來，多遊異徑，所以於自己事却成違背。如今若欲得易會麽？但是從前記持食噉之事，一時瀉却著，身心純静去，一片去，忽被道伴觸撥著，此事便發明去。所以鼓山曾向兄弟道：譬如一池沼，衆人共臨，但把杖攪其水，覓見形影了不可得，轉渾轉濁。所以傍邊有一人便問：汝與麽攪作麽？云：我要見形影。便被與一咄。這癡漢，汝與麽攪，驢年去，任經塵沙劫，無有見期。汝但一時放下杖著，各自休歇去。良久中間波澄浪静，沙土自沉，非但形影森羅，萬象悉現其中。這裏便須問得這水始得。咄，這水還照也無？若道照，亦是汝與麽道；若道不照，亦是汝與麽道。水道什麽？雖然如此，須問得水有水句。若問不得，問者無功，這箇便是驗。兄弟處還有人道得麽？出來！良久無人。師乃云：今日説這多多，無事久立，珍重！
師上堂，大衆已集。時有學人問：承古人有言，寂是法王根，動是法王苗。如何是法王？師云：是什麽？問：承和尚有言，直下猶難會，尋言轉更賒。如何是直下事？師云：賒也。學云：還許學人進步也無？師便喝出。問：學人在塵，還有出身處也無？師云：汝卽今在什麽處？學云：與麽卽任運隨流也。師云：莫寐語。問：進者不明，請師一撥。師云：近前來，與汝撥。學云：謝和尚指示。師云：碗鳴聲作麽？問：如何是大悟底人？師云：不囑。學云：爲什麽不囑？師云：不向悟中取。問：不起于座，請師掣電之機。師云：醉作麽？問：如何是無價珍？師云：莫妄想。問：如何是不假言説第一義？師云：放汝殘生。問：不辯古機，如何建立？師云：不立。學云：如何卽是？師云：是己非。學云：爲什麽如此？師云：虧闍黎什麽處？問：生死海廣，如何得渡？師云：汝卽今在阿那邊？問：如何是妙旨？師云：如何不妙旨？問：如何是徑截一路？師云：這瞎漢。學云：與麽卽學人得問力。師云：畫篋不曾呈。
師云：汝莫一向於途路上走，無有了時。一等行脚，直須身心淳朴，日夜懇苦救取徹始得。莫只是問得一言半句，便將當自己胷襟賺汝。只如兄弟行脚來，還曾遇什麽？老宿發覺，因什麽道伴得入？還得噴地大省也未？若有，出來便定得兄弟虚之與實。向這裏下得一句，盡乾坤撼不動，這箇便是諸兄弟不虚行脚底事。只如盡乾坤撼不動句，作麽生下？試出來道看！若也未得如此，奉勸兄弟，直不得念言念語，明朝後日，覓箇歇處，不得。有事近前，無事歸堂。珍重！
師有時上堂云：當人分上，各有與麽事，爲什麽不承當取？又更上來覓什麽？近日多見師僧入叢林，只是舉經舉論，於自己事有什麽交涉？時有學人問：既不許看經，又不許讀外書，如何是大曉一句？師便打一棒。問：己事不明，乞師指示。師云：什麽劫中曾昧？問：目前一路，如何指的？師云：目前是什麽？問：如何是大道之源？師云：不囑。學云：爲什麽不囑？師云：不是源中事。問：古人道：但得本，不愁末。如何是本？師云：是什麽？問：波澄浪息，爲什麽摩尼不現？師云：汝且唤什麽作摩尼？學云：與麽，學人退一步。師云：汝無端進前退後作麽？問：凡有言句，盡是與蛇畫足。如何是不畫足？師云：放汝二十棒。學云：今日得遇和尚。師云：莫寐語。問：風不鳴條，語不破塊時如何？師云：闍黎分上作麽生？學云：却請和尚道。師云：屈汝什麽處？問：如何得不狥諸有？師云：關汝什麽事？問：欲出輪廻，如何得出？師云：卽今在什麽處？
問：如何是佛法大意？師云：佛法大意卽且置。問：如何是本來心？師云：如今是什麽心？問：如何是直下事？師云：尋言轉更賒。問：寂是法王根，動是法王苗。如何是法王？師云：關闍黎什麽事？學云：爲什麽不關？師云：根苗俱不得。問：無風爲什麽往往波生？師云：什麽處得來？學云：卽今有。師云：把將來！問：十二時中，如何行履卽得決定？師云：我道乾坤不跨足。學云：如何進向？師云：若進向，卽跨足。學云：畢竟事如何？師云：咽中不踐。師云：諸和尚問得百千句，亦不干自己。只如仁者自己事作麽生？莫只向這邊那邊經冬過夏，因循度日，無有了時。塵沙劫來，流浪生死，如汲井輪，略無停息。今生既得人身，又是男子，又得出家，僧相圓備，不窮講肆，擁毳入叢林。這箇便是昇騰之時，除疑殄惑之時，得大無畏之時，得大自在之時。各自清白取，更弱阿誰？各自努力。歸堂，珍重！
師别日上堂云：諸和尚有什麽病敗？什麽處欠少？亘古亘今，恒然如是，何須向長連床上癡兀兀地便當得去？汝但於一切處驗，還出得汝去處麽？不見古聖道：如人在空，如魚在水，或行或坐，不離於空；逆流順流，不離於水。既然如此，且合作麽生？兄弟莫自受屈，莫自淪自溺，既到這裏不柰何也，只成一場妄想。有什麽事？出來！
時有學人問：如何學卽得不昧真機？師云：什麽劫中曾昧？問：己事未明，請師直指。師云：瞎却汝得麽？問：生死沉輪，如何得出？師云：在裏許多少時？問：盡令提綱，猶是野干鳴。如何是師子吼？師便擗口打。問：六國不寧，如何整葺？師云：古殿不曾坐，什麽處不寧？學云：如何領會？師云：是汝不會。問：如何是大圓鏡？師云：不曾照。學云：辨者如何？師云：不曾照，辨什麽？
問：於當人分上，如何發言？師云：不是途中客，發什麽言？學云：還與麽道也無？師云：是汝與麽道。問：此座高廣，吾不能昇。未審什麽人昇得？師云：得此病來多少時？學云：便請和尚藥。師云：這鈍漢！問：己事未明，如何明得？師云：彼常不隱，鏡指顔開。問：從上諸聖，還有不依師者無？師云：闍黎因什麽人？師云：兄弟，諸聖興來，蓋爲人多錯會。言佛演法，祖唱玄微，只爲夙昧天機，致使迷倒。所以教排不到，祖不西來。仁者分上作麽生？各自有與麽事，莫自退屈，莫只踏步向前覓。若覓卽失，若親卽疎，塵沙劫來，未曾有一捻土解蓋覆得。兄弟，各自努力。歸堂，珍重。
師於佛殿前上堂，大衆雲集。師登座，顧視大衆，乃却起立，頃間便歸法堂。僧從師到法堂後，師問僧：投機不辨，隔岸難明，仁者作麽生？其僧無對，便問：如何是不假言説第一義？師云：驢年會得麽？問：強弱卽不問，如何是平常之道？師云：因什麽得到與麽地？學云：還得平常也無？師云：莫椀鳴聲。問：宗乘中事，乞和尚提撕。師云：是什麽？師却唤近前，這箇是提撕，汝唤作宗乘中事卽不得。學云：未審宗乘中事如何？師便打一棒。
問：如何是西來意？師云：石人筆下看。問：如何是作家？師云：你行脚爲什麽？學云：與麽卽某甲不疑。師云：何處得作家？問：如何是最初一句？師云：什麽處收拾得來？問：如何是末後一句？師云：自鈍致作麽？問：臨行之際，乞師一言。師云：終不敢鈍致汝。問：千年松樹，尚有偃枝。學人雖披入衆衣，未曉出塵路，乞師方便。師云：九霄雖異世，畢竟杳難同。問：堂堂地來時如何？師云：堂堂不柰何。問：己事未明，如何爲驗？師云：乾坤不掩，時人自迷。問：如何是學人立足處？師云：不從諸聖得。云：便與麽去時如何？師云：猶是時人進向處。學云：不落進向事如何？師云：還反仄麽？諸和尚，大凡行脚，須識辨宗風，莫只是尋言逐句，無有了時。雪峰和尚道：三世諸佛不能唱，十二分教載不起。所以鼓山道：有一人與麽來，總未曾通這箇消息。向伊與麽道，被伊把黄泥驀口塞，還怪得他也無？恐人亂塞人口，所以道鼓山有不跨石門句，作麽生道？到這裏須是其人。莫亂道。
時有學人問：如何是不跨底事？師以拂子驀口打。師却問：還會麽？學云：不會。師便咄云：不是者脚手。師云：若己事未露，就人揀得，卷子裏抄，册子裏寫，有什麽用處？不如明取自己事。明道爲之德，不間爲之行。德行俱備，今時稱斷。更有一人作麽生？諸和尚也莫泥水不分，清濁不辨。末法時代，天下交馳，兄弟得共林泉，與道伴一處，齧嚼此事，也須慶幸始得。直須曉夜懇苦，莫虚度光陰。各歸，珍重！
師於三門前上堂，問僧：有一人從水塘頭來，便轉去，汝作麽生？學云：和尚也須許他始得。師云：便擗脊棒，汝作麽生？學無對。師云：不才謹退，也是掠虚漢。問：如何是不假言説第一句？師云：放汝三十棒。問：不起於座，如何是掣電之機？師云：醉作麽？問：凡有言句，盡落標指。如何是月？師云：還識羞麽？問：據何眼目，消得人天應供？師云：瞎漢。問：未達本源，如何履踐？師云：相去多少？云：争柰學人疑何？師云：阿誰罪過？問：只在途中，請師指示。師云：在途中多少時？云：謝和尚指示。師云：莫塗污人好。問：苦澀處，請師道。師云：收取好。
問：十二時中，如何履踐，卽得不辜於自己？師云：直須不辜於自己。問：澄源浪静，爲什麽真形不現？師云：什麽處收拾得？云：究竟如何？師云：非究竟不與闍黎通。云：豈無方便？師云：方便是什麽人分上？問：承和尚有言，不許學人揀話。又不許擇話，如何行履卽得不違和尚所囑？師云：還自恥麽？問：九霄峰外月，室内一輪燈。如何是一輪燈？師云：岸谷無風，徒勞瞪目。問：名言妙句，教網所詮。不涉三科，請師直道。師云：肘後不曾傳。問：十二時中，如何究竟生死？師云：將生死來！學云：與麽卽無究竟處。師云：似你與麽語話。問：參禪學道，須是其人。學人與麽來，請師直道。師云：瞎顛作麽？學云：謝和尚指示。師云：放你二十棒。問：人人盡言請益，未審師如何拯濟？師云：鼻地人難肯。問：作何準則，卽得不背於古？師云：不可諱去也。學云：謝師指示。師云：便被喫棒。
問：千手千眼，阿那箇是正眼？師云：用正眼作麽？問：如何是目前機？師云：卽今是什麽機？學云：不會，乞師指示。師云：穀地人不踐。問：二邊不立，中道不存，是如何？師云：卽今在什麽處？學云：豈無和尚爲人處？師云：教我爲阿誰？學云：屈什麽處？師乃與杖。
問：古人道，相逢不擎出，舉意便知有。如何是舉意便知有？師云：阿誰舉？問：如何是學人最親最切處？師云：妄想作什麽？學云：還得當也無？師云：收取好。什麽語話？問：作麽生是木馬石人騎，不背空王印？師云：泥牛步處，盲者徒施。問：作麽生是動容揚古路？師云：不欲得商量。問：作麽生是别傳底事？師云：收取蝦蟇口不得。
師云：諸和尚各自有與麽事，莫受屈，未曾欠少，未曾有寸土解蓋覆得，汝爲什麽却不會去？更踏步向前覓，途中踐士不曉室中，且室中事作麽生？只欲得人説，是汝自己事，爲什麽却不會？唯是他人屋裏事，總會得。只是傍家喫老師涕唾，向意識裏作解，有什麽交涉？行脚不遇其人，所以道苦屈在。初記著一字，歷劫作野狐精。若靈利底，不假老師多多。久立，各自努力。珍重！
師有時上堂云：時時與麽打鐘打鼓，上來覓什麽？有什麽苦屈底事？不見古人道：總是一隊喫酒糟漢，把棒一時趁下。鼓山如今直下老婆心，有疑者出來問。時有學人問：近入叢林，不會，乞和尚慈悲指示。師云：我不敢誑謼汝。學云：不誑謼事作麽生？師打一棒。問：如何是徑截之言？師云：最徑。學云：如何是不假言詮？師云：卽今有多少？問：承古人有言，有相身中無相身。如何是有相身中無相身？師云：卽今是什麽身？學云：如何是無明路上無生路？師云：卽今是什麽路？問：學人單貧，請師拯濟。師云：有什麽事？學云：争柰單貧何？師云：論劫受苦。問：承古人有言，巧説不得，只用心傳。如何是心傳？師云：道什麽？學云：不會。師便喝出。
問：投機便轉是如何？師云：作麽生轉？學人纔進前，師便喝出。問：大事未辦，時中以何爲驗？師云：時中不得步。學云：如何得相應？師云：不相應。學云：爲什麽不相應？師云：不爲汝。問：急切處，乞師一言。師云：調達不得肯。問：承古人有言，大體寬無際，小心塵不容。如何是大體寬無際？師云：大小。學云：如何是小心塵不容？師云：因什麽到與麽地？
問：承古人有言，一切衆生，日用而不知，如何是日用事？師云：這箇是什麽人語？問：二龍争珠，誰是得者？師云：珠在什麽處？問：承古人有言，一花開五葉，結果自然成。如何是自然成底果？師云：卽今是什麽？問：從上宗乘，請師直示。師乃叱之。問：諸聖未興，以何爲眼？師云：闍黎眼在什麽處？問：和尚慈悲，如何體會？師打一棒。
問：只如僧問洞山云：三身中，阿那身不墮於諸數？洞山云：吾常於此切。只如洞山云吾常於此切，是墮是不墮？師云：汝又向這裏弄性命也。問：終日動静，爲什麽不明自己？師云：只爲終日動静，所以不明。學云：不動静時如何？師云：是什麽？問：山中和尚纔見師僧禮拜，便喫棒。意作麽？師云：因什麽不行脚去？問：南泉以手打膝云：這裏卽易。又云：這裏卽難。僧問云：只如却手。豈不是舉唱宗乘？師便以手打膝云：此不是舉唱宗乘作麽？學云：只如却手，意作麽生？師云：汝自看。問：如何是第一句？師便把杖作驀口刺勢。問：深深無底，淺淺無源時如何？師云：得此病來多少時也？師云：近來師僧，只愛舉經舉論，説圓説頓。所以道，經有經師，論有論師，律有律師，有函有號，有部有帙，白日明牕，夜附燈燭，自有人傳持在，關汝衲僧什麽事？汝且道，圓爲什麽人施？頓爲什麽人設？因偏説圓，得成圓頓；本自圓成，不因偏説。這箇是圓頓教，於衲僧分上作麽生？各有區分，莫滅胡種。各歸堂，珍重！
問：古人道：嚙鏃擬開口，驢年亦不會。師云：古人與麽道，有損有益。
師問新羅僧：上山來作什麽？對云：禮拜和尚。師云：盡世不標，向什麽處禮？對云：向不標處禮。師云：念汝是新羅人，放汝三十棒。
問徑山小師，云：徑山偈道：回首還家不得歸。師云：歸是時人歸，豈不是？對云：是。師云：他不得你箇歸，豈不是？對云：是。師唤云：嚴闍黎！對云：吔！師云：是歸，是不歸？
有僧製得雪峰實録，云：師每至上堂，良久，顧視大衆，遂云：是什麽？師云：雪峰只有此語，爲當别更有？僧云：别更有。師云：案圓也，下山去。
問：學人纔施三拜，便知有二十下鐵棒，未審從上宗乘諦當，不謬本參，乞師方便，願垂決擇。師便與一下棒。其僧歸堂，不肯。師云：令打鐘唤上勘。師云：汝道：纔施三拜，便知有二十下鐵棒。豈不是汝與麽道？對云：是。師云：還有過否？對云：有過。師云：有過不打，作麽？便與棒趁下山。
師問修訥維摩座主云：文殊讚淨名，乃至無有文字語言，是名真入不二法門。與麽讚，還合得維摩意也無？對云：作麽不得？師云：維摩意作麽生？對云：語默平等。師云：這箇是座主與麽道，維摩意作麽生？座主道不得，方乃禮拜。
問茝上座：從什麽處來？對云：從西院來？師云：西院還接上座也無？對云：接。師云：西院作麽生接上座？對云：問某甲道是什麽？師云：西院與麽問上座？對云：是。師云：識得上座也？對云：與麽卽不得，未審西院意作麽生？師云：是什麽？
問淨道者云：古人道：這裏卽易，這裏卽難。這裏卽不問，這裏事作麽生？對云：還有這裏那裏也無？師云：此猶是這裏事也。道不得喫棒趁下山。師云：這漢向後覓箇死處不得。
師與囷山上雪峰，囷山問：共和尚鬭行？師云：輸也。歸時下船問：共和尚鬭船？師云：若道鬭船，也是輸也。囷山云：重重失利。
師與長慶入佛殿，見佛前鉢盂，拈起云：家常。師云：何得又更無厭？師却拈起問長慶，長慶云：飯未熟。師云：太悋惜生。長慶云：穩便卽收取。師云：恰是。
師問保福：古人道：是不是，非不非。是卽龍女頓成佛，非卽善星生陷墜。與麽道，還留是非，不留是非？保福云：未却是非。師云：與麽是非有什麽了時？
師見保福共僧在茶堂説話，師云：莫葛藤。保福云：葛藤卽不得，商量佛法，還得也無？師作摑勢。保福云：過在什麽處？師又行一摑。
問東使：祇如仰山祇對潙山於面前與一畫，意作麽生？東使云：作家麽。師云：兄真箇與麽作麽生？東使云：日可冷，月可熱。被師攔胸與一托。
問翠嵓：古人道：無端起佛見，聞法想，被佛威神力故，左降二鐵圍間。作麽生是二鐵圍？翠嵓云：起佛見，聞法想。師云：起什麽佛見？聞什麽法想？無對。
問大普云：於萬像中，還有自己否？老宿云：有。師云：這箇豈不是燈籠？云：是。師云：識得老兄也。
師共長慶、囷山在道場院，見託真郎君來，長慶問：見説郎君是中塔，還是否？郎君祇在面前立。長慶云：何曾是中塔？師云：正是中塔。囷山云：不是中塔。
保福指雪峰上院主山，問長慶：教中云妙峰頂，莫只這便是否？長慶云：是卽是，可惜許。問師：只如長慶與麽道，意作麽生？師云：若不與麽，紅旗遍野，白骨連山。
忠懿王入萬歲寺，見佛像，指問師云：是什麽佛？師云：請大王鑒。王云：鑒卽不是佛。師云：鑒卽不是佛，是什麽？
惠宗見師不安，問：莫是時節至否？師云：卽今是什麽時？惠宗云：與麽卽無來去也。師云：亦是聖躬與麽道。又因志上座説云：昨夜見天王面前現。惠宗問：因師什麽不向某甲面前現？云：却是陛下見。
少帝遣内臣送書上山，只乃封題而已。師覽而神之。尋内臣拜辭師云：聖人若問，如何祇對？師云：但道盡乾坤有所依賴。
師在雪峰日，往泉州問盤龍侍中疾。其時尹司徒聞到，司徒令傳語云：數日四大不安，風勞發動。師傳語云：此是司徒句，卽今司徒在阿那？侍中無對。
清源王太尉問安國了院主云：劫火洞然，向什麽處廻避？院主云：這裏廻避。太尉不肯。自代云：不廻避。進云：爲什麽不廻避。太尉云：他不出頭，廻避什麽？師云：什麽處見他道不出頭？
師因與清源王太尉説話云：但是世間一切雜學底事，盡是網。太尉云：祇如今還網得也無？師云：太尉𠰚。太尉乃展手云：卽今有什麽？師云：只這一網亦不少。
太尉舉南陽唤侍者事趙州云：如空中書字，雖然不成，而文彩已彰。師云：祇如與麽道，是宗國師、不宗國師？太尉云：宗與不宗，俱是彰也。師云：只如趙州意旨作麽生？太尉云：不辜負趙州。師云：此是句也。趙州意作麽生？太尉云：作麽？師云：彰也。趙州意作麽生？太尉無對。
直下猶難會，尋言轉更賒。擬論佛與祖，特地隔天涯。有曲無絃索，宫商調不同。若人纔和得，拍拍盡爲龍。
綵筆除裝色更濃，針挑瘡患理難同。維摩昔日稱何事，迷從西土却還東。
何事最堪依，巖中獨坐時。路險人難到，巒高鳥不飛。白雲長滿洞，論劫未曾虧。不話曹溪旨，焉干道者機。
石室周圓慶已多，有人不到復如何。待封此樣呈諸友，開時只好笑呵呵。
十八郎殿下送綵毬上，於方丈頂掛，便請偈衆綵裁成已，工多妙最殊。收歸方丈裏，長翫一明珠。
十八郎殿下又送偈上，國師兼請和，師乃答之建化開遮假立名，無名之説亦難停。其中薦得非關識，朗月當空不自明。
北京秀長稱爲澤，南派傳宗祖諱能。黄卷暫詮呼作性，教外須參有别行。
無形無本亦無名，日用驅驅不暫停。對面向人多不識，縱横自在轉分明。權時來寄君家宅，萬種千般是事能。認取當來真本性，一時抛棄事皆行。
夫釋迦西現，張教網於多門。達磨東來，指人心於徑路。不由名相，頓悟真乘，靡歷化城，直之寳所。而自少室之花開六葉，漕溪之胤布諸方，爰出石頭，號純金鋪。蓋以格高調古，言嶮理幽。厥後子孫從宗行步，闊狹毫釐弗差矣。卽有先興聖國師法嗣雪峰，乃石頭五葉也。師坐道場，則三十二年；擁毳侣，則一千餘衆。或牴牾學者，提唱宗乘，機鋒迅而金翅取龍，格致高而般倕匠物。言如雷火，搓之而一點隨游；事比蟾輝，唱之而孤輪不墜。破空有而旋敲中道，話君臣而匪稱當人。排淨名而未是本參，斥圓常而非爲極則。往前所集，漏落者多，漸邁金烏，恐成水鶴。今以了宗大師，昔推入室，今契傳衣。凡於樞要之言，并藴胸襟之内。寫瓶傳器，分燈散明，慮有抛遺，再從編録。總一十六會，偈頌次之。自量淺識之徒，獲覩未聞之教，揮毫承命，聊述端由。時乾德三年乙丑角黍後五日，紹文序。
廣辯興聖國師語録一小編，唱高和寡，後世禪學或不能知。舊本差大，難入包囊中帶行。今禪者守賾僧挺重刊小本，以廣流通。禪衲有自江西湖南來者，知南方雪峰宗旨，則復少挫鋒鋭，行規步矩，卷波瀾於性海也。紹興戊午三月晦日，住鼓山老禪士珪書。
鼓山國師和尚名神晏，大梁人，姓李氏。衞州白鹿山受業，得法於雪峰存和尚。壽七十七，臘五十八。石頭第六世。五代晉天福中示寂。
師上堂云：楚山北面，漢水南江，擊法鼓而會禪徒，舉宗風而明祖道。若以揚眉瞬目，竪拳竪指，謦欬咳嗽，是厨中拭鉢帛。道什麽，會也無，也是衲僧破草鞋。者瞎漢，者漆桶，是箇弄精魂鬼。總與麽，總不與麽，是東司頭厠籌子。以此稱提從上來事，盡是邪魔所作。謗大乘，滅胡種，與你天地懸殊。且道衲僧據什麽道理？出來對衆道看！折脚鏜子，各出一隻手，貴得宗乘不斷，亦表叢林有人。有麽？若無，洞山不惜眉毛打葛藤去也。葛藤之事，只在目前。萬象森羅，乾坤大地，百千諸佛，日月星辰，地獄三途，起心動念，每日經歷，皆是諸德自己。何不向這裏體當尋覓看！驀然覷得，倜儻分明，不虚行脚，也自得箇安樂田地。洞山此語，且作死馬醫。若據明眼衲僧，將草鞋驀口𡎺，還怪得他也無？怪卽不怪，你道憑箇什麽捉得將來？脚跟下推尋，毫末參差，搥折你脚，莫麤心好。便下座。
上堂良久，有僧問：列祖昇堂，人天堅請，不昧宗乘，乞師指示。師云：頭鬅鬙耳卓朔。僧云：一句流通，人天聳耳。師云：墨黲襴衫日裏曬。進云：師唱誰家曲，宗風嗣阿誰？師云：重言不當吃。問：赤水求珠，猶是人間之寶；和雲唱出，猶非格外之談。未審今日將何示人？師云：夜聞祭鬼鼓，朝聽上灘歌。問：言超象表青霄外，出語幽玄事若何？師云：岸上行人聲有韻，船中漁父和不齊。云：幽玄事若何？師云：鈎長線短。問：從上來事，未有人當頭道得，請師當頭道。師云：八十翁翁不拄杖。問：聞師引出潭中意，直透青霄事若何？師云：甲巳之年丙作首。云：今日事若何？師云：大好雪晴。問：如何是佛？師云：麻三斤。問：海竭人亡時如何？師云：大難得。云：便與麽去時如何？師云：雲在青天水在瓶。問：道本無言，如何理論？師云：十里鼓。問：如何是古佛心？師云：巢知風，穴知雨。
問：牛頭未見四祖時如何？師云：槪𣗖木拄杖。云：見後如何？師云：竇八布衫。問：佛法兩字卽不問，如何是從上來事？師云：眼裏瞳人吹木笛。問：百尺竿頭須進步。如何是進底步？師云：炎裏放木鵝。問：如何是諸佛出身處？師云：寒山不語拾得笑。問：纔生便死時如何？師云：鍾馗解舞十八拍。問：如何是正法眼？師云：紙撚無油。問：智不落千差，請師通不犯。師云：蒸餅揾餳。問：心未生時，法在什麽處？師云：池中荷葉動，決定有魚行。問：不當之言，請師不發。師云：水流霧下。云：誠如是言。師云：人無遠慮，必有近憂。云：與麽則因地而倒，因地而起。師云：不當之言不發。問：佛及湼槃並爲增語，理既如此，事又作麽生？師云：釋迦老子誠實之言。問：如何是禪不禪？師云：猢猻摘仙果。問：諸上善人，皆説不二法門，居士默然，意旨如何？師云：無目不畫眉。問：如何是學人入理之門？師云：陽烏啼時西嶺上。問：如何是學人本源？師云：山高雲峻。問：心非意想，道絶功勳。如何是心？師云：鷰子不入楚。云：如何是道？師云：還我話頭來！問：幻與非幻，未是學人極則處，如何是入理之談？師云：八十翁翁牙不動。
問：見境不動時如何？師云：眉長三尺二。云：如何是見境不動底事？師云：鼻孔占却三畝地。
師乃云：明機自昧，息慮迷源。萬法同塵，語默難顯。不是情中法，莫生種種心。離此章句，别有商量。且道離却作麽生商量？還有委悉者麽？明明地揀破，明明地顯示，明明地舉唱，明明地謌詠，更無囊藏被蓋，純説乾爆爆地禪。若是靈利禪僧，纔聞舉著，便合眼卓朔地知箇落處。豈不是自家具眼，其柰罕遇奇人。蓋緣洞山這裏言無味，食無味，法無味，無味之句，塞斷人口。兄弟，到這裏難爲湊泊。若向這裏覷得分明，天下尊宿到與不到，徹與不徹，總被你驗破。何故？蓋智有邪正，道有虚僞。多只與麽心機意識，認得門前屋後底，學得路布葛藤，一堆一擔藴在胸襟，道我會禪會道，還夢見禪道也未？唤作打底，不遇作家，到老只成愲懂。待到明朝後日，驀劄地踏著正脉，省前所行履處，方始羞見本命元辰。下座。
上堂，時有僧問：師登文殊座，請師唱道情。師云：天晴開水路，無事設曹司。僧云：謝師指示。師云：賣鞋老婆著隻履。問：隘路不通風，如何通得信？師云：翻著襴衫戴席帽。問：如何是道？師云：啄。云：如何是道中人？師云：失啄。問：平常心是道，如何是平常心？師云：路不拾遺。問：和尚百年後，向什麽處去？師云：從上孔丘甲乙己。云：此意如何？師云：不會卽問人。問：如何是和尚撲不破底句？師云：親。問：刼火洞然，大千俱壞，未審這箇壞不壞？師云：天降蒲薄紙，方圓一尺餘問：大通徹底人，作何語話卽得不傷物義？師云：道士登醮壇。問：澄而不清，混而不濁時如何？師云：額裂幞頭。問：萬法歸一，一歸何所？師竪兩指。云：如何得歸一去？師云：學語之流。問：如何是清淨法身？師云：烏龜不入水，陸地弄塵行。問：如何是洞山圓鏡？師云：人將語試，水將杖試。問：不向心頭安了義，如何達得祖師言？師云：六脚蜘蛛上板床。問：動轉無私，如何施設？師云：拶。問：根本智中如何趣向？師云：把火照魚行。問：如何是正法眼？師云：郭郎鼻孔。云：還鑒照也無？師云：纖毫總見。問：言不投機，請師提撕。師云：六七對夜月。問：言無朕跡，如何理論？師云：鍾馗不讀書。
問：三界唯心，萬法唯識。識卽不問，如何是心？師云：泥裏蝦蟇雲裏走，旱地蛇師水底行。問：如何是透法身句？師云：兩箇布針三箇眼。問：如何是出家？師云：剃頭不持鉢。師乃云：舉唱宗乘，闡揚大教，須得法眼精明，方能鑒辯緇素。切緣真要一源，水乳同器，到此難分。洞山尋常以心中眼，觀身外相，觀之又觀，乃辯真僞。若不如是，何名善知識者！夫善知識者，驅耕夫之牛，奪饑人之食，方名善知識。卽今天下那箇是真善知識？諸德參得幾箇善知識來也？不是等閑，直須參教。徹覷教透，千聖莫能證明，方顯大丈夫兒。不見釋迦老子明星出時，豁然大悟，與大地衆生同時成佛，無前後際，豈不暢哉！雖然如是，若遇明眼衲僧，也好擗脊棒。便下座。
問：法不孤起，仗境方生。向上一路，請師便道。師云：聽事不真，唤鐘作甕。問：如何是道？師云：竹竿頭上禮西方。問：如何是洞山水？師云：雲裏雹子。云：飲者如何？師云：大小。問：朕兆未生，以何爲證？師云：烏龜背上紋。問：金鱗不點額時如何？師云：左眼半斤，右眼八兩。問：如何是免生死底人？師云：措大席帽。問：絶功勳處，如何趣向？師云：蟻子不食鐵。問：如何是摩尼珠？師云：手攜針筒，腰懸藥袋。問：如何是大通徹人？師云：漢高大王。問：文殊普賢來參師時何如？師云：趁向水牯牛欄裏著。云：與麽則和尚入地獄如箭射。師云：全憑子力。問：乾坤休駐意，宇宙不留心時如何？師云：峴山亭起霧，灘峻不留船。問：佛法無形，從何建立？師云：神前木虎子。問：諸方盡落綣模，請師出竅道。師云：十八女兒不繫裙。云：與麽則平地起骨堆。師云：自領出去。問：奔流渡刃，疾焰過風時如何？師云：平常心是道。
上堂云：言無展事，語不投機。承言者喪，滯句者迷。還得麽？你衲僧分上事，到者裏須具擇法眼始得。只如洞山與麽道，也有一場過。且道過在什麽處？僧問：如何是透法身句？師云：土星犯牛宿。問：亡言事不到，開口理相乖。未審如何卽是？師云：釋迦老子頭白。問：如何是衲僧本分事？師云：雲裏楚山頭，決定多風雨。問：承教有言，如人含一口水，自不能言。萬法不出於心，各各皆住本位。當與麽時，請師接。師云：六隻骰子不成雙。云：畢竟如何？師云：插標嫌水淺。問：石門遷化，向什麽處去？師云：麝香不合藥。問：學人未達本源時如何？師云：脚底毛生。問：遠遠投師時如何？師云：争怪得老僧。云：終不敢造次。師云：恰似不齋來。問：如何是頭頭物物盡底句？師云：三歲孩兒入戯場。問：路逢達磨時如何？師云：鼻孔大小。問：四海無浪，月輪孤時如何？師云：眼裏鬚眉長二尺。問：不落心機意識，乞師一句。師云：楚山入漢水。云：未會，請師更道。師云：湖南楂子。問：不惜時機用，如何話祖宗？師云：三箇胡桃兩塊餳。問：如何是洞山劒？師云：金州客。云：用者如何？師云：伏惟尚饗。問：離却心機意識，請師道一句。師云：道士著黄甕裏坐。問：如何是不動底心？師云：賜紫金魚袋。問：生死海中，以何爲津梁？師云：年盡不燒錢。問：祖師西來，唯傳一心。諸方爲什麽各説異端？師云：貪觀白浪，失却手撓。問：龍庭金口問，如何對玉機？師云：海底紅塵起，石裏瑞花生。問：智隔千重鏁，如何擘得開？師云：波斯不戴帽。問：三乘十二分教卽不問，祖師西來意請師直指。師云：小兒不著鞋。問：如何是和尚臨機爲人一句？師云：官差不自由。云：與麽則得一失一也。師云：自知較多少？問：大用現前時如何？師云：天不長惡。問：文殊問維摩：以何爲入不二法門？維摩默然。未審意旨如何？師云：六隻骰子一時赤。問：如何是當處常湛然？師云：淨手裝香。云：如何是覓卽知君不可見？師云：觸手拈經。問：如何是竺土大僊心？師云：草鞋不入市。問：鐵石之心，如何去得？師云：張良下殿走。問：如何是入不二法門？師云：眉長三尺二。
上堂云：語中有語名爲死句，語中無語名爲活句。諸禪德，作麽生是活句？到者裏實難得人。若也不動一塵，不撥一境，見事便道答話，長老下脚不得。東西南北，莫知多少。要得去離泥水，活人眼目，舉唱宗風，激揚大事。不道全無，其柰還少。卽緣未達，其源落在第八魔境界中，識得箇不名不物，無是無非，頭頭物物，無不具足。道我得安樂田地，更不求餘。凡有扣擊問難，卽敲床豎拂。更不惜便施説便行便用，向惡水坑裏頭出頭没，弄箇無尾猢猻。到臘月三十日，鼓也打破，猢猻又走却了，手忙脚亂，一無所成，悔將何及？你若是箇衲僧，乍可凍殺餓殺，終不著你鶻臭布衫。便下座。
問：不犯一切，請師提綱。師云：瘂子得夢。問：如何履踐卽得無譊訛？師云：見之不取，思之千里。問：刼火洞然，大千俱壞，未審什麽人爲主？師云：陳平不舉令。問：如何是和尚擘不破底句？師云：孫臏不入市。問：如何是真出家？師云：剃除鬚髮。云：只者莫便是也無？師云：因什麽五戒不持？問：言無展事，意旨如何？師云：漢江不渡船。問：不落是非，請師道。師云：責。云：慈悲何在？師云：苦口是良藥。問：如何是禪？師云：熊耳山下。問：如何是無縫塔？師云：十字路頭石師子。問：實際本無，憑何建立？師云：新豐老人八十八。問：真源無朕兆，如何話祖宗？師云：起席不謝坐。問：如何是清淨法身？師云：渤土裏雀兒。問：如何是佛法大意？師云：三日風，五日雨。問：如何是露地白牛？師云：針劄不入。云：飲噉何物？師云：一任東西。問：如何是通身一句？師云：月似彎弓，少雨多風。問：萬緣俱息時如何？師云：甕裏石人賣棗團。問：如何是道？師云：頭不梳，面不洗。問：牛頭未見四祖時如何？師云：三山帽子，大袖布衫。云：見後如何？師云：市食齋僧。問：一言道盡時如何？師云：吉凶不上卦。問：月不當户時如何？師云：矮子騎馬。問：如何是真空妙用？師云：契書鐵券權爲用，妙句無私也是閒。問：絶點無蹤時如何？師云：尖斗量不盡。問：如何是學人佛性？師云：來日二十七。問：如何是衲僧本分事？師云：駱駞渡漢江。問：如何是親切一句？師云：達磨無當門齒。
上堂：學須實學，見須實見。若未諦見，當須克己參尋，博問先達。稍是不得，且向洞山處討箇入路。一切塵刹，一切境界，一切佛界，一切衆生界，盡十方界，一切物類，一時拈來手内。在眼睛裏，亦無來往等相，不礙見聞覺知。舉起一足，乾坤一時震動；行著一步，海水盡皆波濤湧沸。提起一足，須彌山百雜碎；唾一唾，虚空撲落地。諸德每日受用，還自知也無？洞山不獲已，且作死馬醫。對上機兄弟面前，渾成一場笑具，向他上機人前説箇什麽卽得？挨一挨，拶一拶，喝一喝，棒一棒，得麽？指天指地，五言七字，得麽？好風好雨，得麽？如斯舉唱，遍大地攪不轉。把掃箒掃作一堆，將火燒。把篾縛掉放江裏，從他流下去。且作麽生去也？珍重！
問：如何是洞山境？師云：村裏人油葫蘆。問：身手作罪，横羅口舌時如何？師云：看錮鏴著生鐵。云：知過後如何？師云：望煙尋食地，錯入燻皮家。問：將何指示，令學人得透金塵？師云：天子馬蹄鳴。問：心若無事，萬法不生時如何？師云：風鈴有韻真堪聽，聽得猶來曲不成。云：正當與麽時，文殊普賢在什麽處？師云：長者八十一，其樹不生耳。云：意旨如何？師云：一不成，二不是。問：如何是學人本來眼？師云：旋風不左轉。問：維摩掌擎四世界。未審維摩身在什麽處？師云：在闍黎後底。云：爲什麽在學人後底？師云：還我話頭來！問：法無羈鏁，爲什麽趣入却難？師云：波斯讀梵書。問：便與麽去，猶涉程途。省力處，乞師一言。師云：腰帶不著𩊓。問：如何是大道之源？師云：天寬地窄。問：一切諸佛，及諸佛法，從此經出，未審此經從什麽處出？師云：一字不著點。云：如何是一字不著點？師云：碧眼胡僧笑點頭。問：如何是離却生死底句？師云：掃地添瓶。問：長蛇偃月卽不問，疋馬單鎗事如何？師云：線大鼻孔小。問：口欲談而詞喪，心欲緣而慮忘，猶是生死邊事。如何是向上事？師云：阿難不持梵夾。問：但得本莫愁末。如何是本？師云：手纖脚大。云：如何是末？師云：量不著。
上堂云：洞山者裏，尋常方丈内不似諸方，一個上來，一個下去，啾啾唧唧地，衷私説底。禪道佛法，盡是向你兄弟面前，滿口説，滿口道，滿口拈提，滿口欒揀，無你左遮右掩處，一時和底飜出。諸德作麽生委悉？汝試對衆道看！譬如太末蟲，處處泊得，不能泊於火焰之上。被他諸方老秃甜唇美舌，説作配當道：這箇是禪，這箇是道，這箇是菩提湼槃，者箇是真如解脱。被丈二釘八尺楔。楔在眼裏，不知不覺。乍到洞山這裏，不知是何説話，會得麽？直饒會得，真如湼槃，菩提解脱，毫末無差也。被條繩子於脚跟下繫却，不得出離。若是靈利衲僧，一咬咬斷，作箇脱洒衲僧，豈不快哉！若三咬兩咬不斷，準前打入愲懛社裏，有什麽出頭時？洞山事不獲已，傍地裏爲你著力。珍重！
問：如何是和尚接人一句？師云：雞啼不著時，隣人半夜行。云：如何領會？師云：一任東西。問：只與麽，便請益時如何？師云：千斤秤不住。云：鳥道不存也。師云：錯數定盤星。問：説者聽者，二俱如幻，無説無聽時如何？師云：馬趁不上。云：與麽則信受奉行。師云：還我話頭來！問：如何理論，卽得不昧師宗？師云：天地玄黄。問：不變不動，是何境界？師云：臘月三十日。問：如何是一真境界？師云：衲僧破草鞋。問：離却有無，請師端的。師云：三脚鐺子無耳𣑫。問：兩處俱亡時如何？師云：把針失却線。問：不歷古今句，請師運普音。師云：措大騎驢。云：與麽則學人側聆也。師云：手提巾子。問：卽今心卽不問，如何是本來心？師云：腰長脚短。問：不動智源，如何接物？師云：大悲菩薩無手眼。問：面前三事變，背後萬般形如何？師云：那吒不識父。云：如何是那吒不識父？師云：眼裏瞳人築氣毬。問：匝地普天卽不問，應機不失事若何？師云：三白大衆。
問：如何是正法眼？師云：六祖愛喫和羅飯。問：未曾開口道，十方佛已知時如何？師云：不來諸比丘，説欲及清淨。問：生死事大，請師相救。師云：三家村人失却火。問：承古有言，刹説衆生説，三世一時説，卽不無，未審爲什麽人説。師云：三頭兩面者。云：爲卽不無還當也無？師云：蝦跳不出㪷。問：如何是不從師邊得底事？師云：夜觀乾象。問：釋迦以何爲師，卽得無上菩提？師云：三千條罪，莫大於不孝。問：知有亦不立，妄有亦不生，正當與麽時，如何話道？師云：六耳不同謀。問：如何是大道本源？師云：赤脚上船。問：古鏡未磨時如何？師云：三番羯磨。云：羯磨後如何？師云：爲什麽五戒不持？問：祇者猶不是，如何卽是？師云：天性不喫酒。問：自古及今不從人得，六祖、黄梅，夜聞何事？師云：志公拄杖。云：得用時如何？師云：用那曲尺作什麽？問：如何是毛吞巨海？師云：六祖口脣大。問：如何是會佛法底人？師云：兩道行纏。問：青青翠竹，盡是真如，此理如何？師云：朝遊山水，暮宿草菴。問：自肯己，常人知見；己不見己時如何？師云：看錮鏴著生鐵。問：纔伸一問，悔思不及，請師方便。師云：兩得便宜。問：如何是學人本分事？師云：三脚蝦𢋙無後脚。問：目前無朕兆，如何顯真宗？師云：八十婆婆手擎扇。問：如何是無心鏡？師云：水深三尺。云：還照學人心也無？師云：徹膽見。問：一塵纔舉，大地全收。如何是一塵？師云：波斯上廟。問：只見龜毛長，不見兔角生。請師現兔角。師云：目裏瞳人築氣毬。問：絲盡停機，是諸佛權行之義。向上事，請師直道。師云：多母失愛。問：諸方卽心卽佛，未審和尚此間如何？師云：無底楪子七八片。問：如何是超毘盧越釋迦之談？師云：迦葉目視佛。
上堂：法鼓纔動，大地全收。諸德在鼓聲裏來往，還知也無？對衆道看！若道不得，被洞山熱瞞。下座。
上堂：卽心卽佛，破執二疑。非心非佛，止宿草菴，且居門外。向上一路，千聖不傳，葛藤言語。作麽生是衲僧分上事？良久云：拈得出來，也是破草鞋。下座。
問：天堂地獄，是什麽人居止？師云：洞山。問：如何是法身？師云：穿靴水上行。云：莫便是否？師云：水上烏龜頭赫赤。問：作止任滅，猶是禪那之病。如何免得？師云：梵僧不袒肩。問：未問未答，如何商量？師云：持鉢不得，撲破鉢盂。問：金烏出海耀天地，與此光陰事若何？師云：崑崙渡海誇珍寶，波斯門下騁鬚多。
上堂：無邊刹境，自他不隔於毫端。洞山魚鼓聲動，延慶白馬鷲嶺谷隱師僧，盡隊隊入僧堂裏喫飯。諸德識得幾箇？對衆道看！若向這裏道得，卽有可良善，不無行脚。若道不得，閻老徵你草鞋錢有日在。便下座。
問：超佛越祖人難得，請師一句顯根源。師云：裁衫錯却領。問：古寺清幽，如何辯主？師云：責。云：你何方便得覩慈悲？師云：焚香胡跪。問：不斷佛種，請師一言。師云：犯著太白星。問：遍地黄金，便與麽用時如何？師云：滿天列宿，白日雨下。
上堂：諸德提將鉢囊柱杖，千鄉萬里行脚，蓋爲生死不明。要得達法悟道，到處豈無親覲尊宿善知識！若爲你解粘去縛，道眼分明，甑别是非，堪爲師匠。卽便抝折拄杖，高掛鉢囊，取箇徹頭，莫愁不成辦。或若開口動舌，説向上向下、這邊那邊、玄會妙會、道出道入、君臣父子、明體明用，盡是謗般若，埋没宗風。不識好惡尿床鬼子，帶累後人無有了日。拽下繩床，落脊棒趁出三門，再教行脚，與伊爲增上緣，也與宗門出得氣。更向其中叉手竝脚唱諾，撮他野狐涎唾，自肯自重云：得和尚爲我揀爲我説，得箇安樂處。還睡覺也未？還洒洒也未？唤作病不遇良醫，悞服他毒藥。認得箇驢鞍橋，唤作阿爺下頷，與你本分事有什麽交涉？將知你一生行脚，只是踏破草鞋，始終成得箇不唧𠺕漢。下去！
問：尅己求真，是修行人之大錯。能辯邪正，猶乖道體。未審如何修證？師云：六隻骰子一時赤。問：不在内，不在外，不在中間，未審在什麽處？師云：偏衫不蓋體。問：如何是學人自己？師云：親人不著便。問：萬緣俱罷，六户齊寧時如何？師云：天晴不肯去。云：便與麽去時如何？師云：須待雨霖頭。問：盡大地人來，如何指示？師云：舌頭拄上腭。問：請師出榍。師云：七顛八倒。問：心境未明時如何？師云：吐舌至頂相。問：大藏教是一場是非，學人親切，請師道。師云：有手不彈指。問：天皇打典座，意如何？師云：喫酒不謝座。問：如何是學人究竟事？師云：説！云：未審説箇什麽？師云：泥裏撼樁。問：如何趣向，卽得至理無差？師云：垂釣水上。云：與麽則謬向途中枉施功。師云：自知較一半。問：但得本莫愁末，如何是學人本？師云：草鞋無底。問：如何是塵劫不昧底事？師云：脱衣不渡水。問：添一減一，理歸何所？師云：三年一閏。問：真修道人，不見世間過。未審世間有什麽過？師云：兩人著緋，一人著皁。問：煙雲不到處，唤作什麽？師云：燒錢不及時。云：與麽則劃地作佛像去也。師云：自屎不覺臰。
問：三身中，阿那身説法？師云：親言出親口。問：如何是説底口？師云：還我話頭來！問：如何是撥塵見佛底句？師云：楚山頭上播紅旗。問：心不是佛，智不是道，還有過也無？師云：知他大小。問：生死根源，請師指箇入路。師云：頭破額裂。云：學人不會，乞師指示。師云：天上天下。問：承古有言：天得一以清，地得一以寧，君王得一以治天下。衲僧得一時如何？師云：五九四十五，太陽來入户。問：佛法禪道是同是别？師云：梳頭不洗面。問：明月當空，如何鑒照？師云：量之不足。問：久淘砂磧，未覩真金，請師指示。師云：入水不濕脚。云：與麽則學人得用去也。師云：争柰脚板潤。云：一言可以喪邦？師云：不知是不是，是卽也大奇。問：諸方盡在繩墨裏，未審和尚此間如何？師云：篙箭射須彌。問：扶籬摸壁，時人盡知諸佛正法眼。請師直指。師云：夢裏打三更。問：十二時中，行住坐卧，自省覺時如何？師云：看人喫飯。云：争柰樹影不斜何？師云：親言出親口。問：一法若有，毗盧墮在凡夫。萬法若無，普賢失其境界。未審如何卽是？師云：眼裏瞳人築氣毬。問：森羅及萬象，皆從一法所印。如何是一法？師云：要你眼作什麽？云：還許學人受用也無？師云：可惜許。問：金鍮現前，請師辯。師云：兩脚蝦𢋙吞却月。問：的言無證時如何？師云：牙疼灸左耳。云：甘苦常言。師云：聽事不真，唤鐘作甕。問：如何是不歷巨海獲驪珠底人？師云：四手八臂。問：久昧衣珠，請師指示。師云：磁石不攝針。問：彎彎似月，廓落三星，西土卽無，此間事如何？師云：東南西北。問：十二時中，如何得與道相應去？師云：拈東摸西。問：從上宗乘，請師垂示。師云：老鵶線斷。問：一念未生，爲什麽不見自己？師云：劃地成牢。問：盡未來際，遍法界中，盡此一句時如何？師云：有錢千里通，無錢隔壁聾。
上堂：九丹一顆，點鐵成金。至理一言，轉凡成聖。世間法亦復如是。洞山且問諸德，作麽生是轉凡成聖底道理？試對衆道看！雖然不出頭，肚裏道了也。作麽生是轉凡成聖底道理？且道轉箇什麽？莫瞌睡。作麽生？莫是一喝一棒麽？如此見解，是街頭巷尾打鐵磬輪，木槵數珠，念喝囉怛那，行者輩見解。在你衲僧家合作麽生？須是具眼方能辯邪正。莫只與麽過。諸德，時不待人，切須努力。睡一覺起來，看取是什麽道理？久立，珍重！
問：不與萬法爲侣底人，還有向上事也無？師云：道士頭戴冠。問：如何是佛？師云：灼然諦當。問：如何是三寶？師云：商量不下。問：如何是清淨法身？師云：醬甕裏蛆兒。問：一箭便中時如何？師云：過。云：過在什麽處？師云：著。
上堂：且如禪師者，須是己事分明，具擇法眼，遍參知識，方辯祖宗法胤，水乳岐分。若不然者，何名衲僧？行脚不遇師匠，最苦莫過於此。可惜許，大丈夫兒，莫隈隈𨻵𨻵地。禪德，洞山尋常道：待我家園麥熟，事持磨麵作箇餕餡，屈取東西南北善知識，同共一筵破除了。盡與伊出却釘，拔却榍，拈却炙脂帽子，脱却鶻臭布衫，作箇洒洒地禪師。後代學人有可依倚，豈不俊哉！
問：如何是洞山劒？師云：問作什麽？云：也要知。師云：罪過。問：如何是古佛劒？師云：何不問？云：用者如何？師云：鉛刀子。問：承古有言，諸旋未息，彼物先住，尚不可得，意旨如何？師云：虚空擲骰子。
上堂：莫揑目妄想，總不如是。道本無機，豈留心法。諸德，且作麽生領會？莫錯會好。珍重！
問：承古有言，其中長者子，箇箇盡無裩。如何是長者子？師云：祇你是。云：是箇什麽？師云：猫兒打筋斗。問：如何是洞山？師云：動則傾湫倒岳，不動卽天地黑暗。問：學人欲殺父殺母，如何下手？師云：急。問：非時親覲，請師一句。師云：對衆作麽生舉？云：據現定舉。師云：放你三十棒。云：有什麽罪過？師云：罪不重科。問：風不鳴條，雨不破塊，是什麽人分上事？師云：要道卽道。云：便請道。師云：分付不著人，却令道者怪。問：久居洞中，爲什麽一物全無？師云：脚大木履小。云：如何領會？師云：直覷步。問：如何是室中人？師云：不在外。問：壁上有一高僧至時，還説法也無？師云：來去不住。問：大衆雲臻，請師略舉綱要。師云：水上浮漚呈五色，海底蝦蟇叫月明。問：洞山鬱茂，爲什麽無味？師云：驗在目前。問：朗月當空，是什麽人境界？師云：闍黎境界。云：爲什麽日用不知？師云：非洞山過。問：如何是籠中鳥？師云：在籠中多少時？云：只爲籠中鳥。師云：却飛去。問：學人欲伸一問爲自己不見時如何？師云：無背面。問：朗月當空，爲什麽不見自己？師云：近後。問：如何是沙門行？師云：不損人。問：雲水是人遊，是什麽人能到峰頂頭？師云：無足人能行，無手人能執。問：佛卽不問，如何是法？師云：你爲什麽不出家？
問：無佛無人處，法從何生？師云：你在什麽處出家？云：現在目前，和尚自看。師云：五戒也不持。問：目覩瞿曇猶如黄葉，意旨如何？師云：襄州土宜，不出别物。問：量闊無邊，爲什麽不容自己？師云窄。問曹溪一句卽不問，如何是雲門一句？師云天下人咬不著。云：還當得生死也無？師云：是何生死？問：佛佛相應，祖祖相傳，未審相傳底事如何？師云：此去韶州八百五十。云：與麽則有口不如無聲。師云：速須懺悔。問：擘破成狼藉，渾崙又不成。藥病俱消處，便請師商量。師云：雲生嶺上，水出高源。云：與麽則師子吼也。師云：還我師子吼來。問：無心道人還法示人也無？師云：黑地入漆甕。云：既是無法，緣何得入？師云：到老惺惺。問：如何是動乾坤底人？師云：須彌山上打筋斗。問：乍可永劫受沉淪，誓不將身求半偈。師云：官不容針，私通車馬。云：與麽則和尚容許也。師云：且領前話。問：大藏教是箇切脚，如何是字母？師云啞子上刀梯。
兵馬都監太保問：眼處入正受，諸塵三昧起，此意如何？師云：洞山茶椀裏有太保，太保茶椀裏有洞山。太保無語，將此話問尊宿。谷隱云：不落無言説。延慶云：唤什麽作三昧？
師問僧：莫便是新到否？僧云：是。師云：夜來投栖處，今朝事如何？僧云：今朝風較急，青山背上行。師云：不是，更道！僧云：珍重！師便打。問：如何趣向卽得至理無差？師云：垂釣水上。云：與麽則謬向途中枉施功。師云：自知者少。問：鼓聲纔罷，大衆雲臻。學人與麽來，請師速道！師云：撥雲看日暈，坐水看山行。問：釋迦掩室於摩竭，淨名杜口於毗耶，猶是中下之機。向上一路，請師説破。師云：玄玄無倚靠，逈逈勿人知。問：輪王寶劒常露現前。輪王卽不問，如何是寶劒？師云：水裏無魚人皆信，空裏行船笑殺人。問：諸佛非我道，誰是最道者？師云：樓上打鼓，聽聲在外。問：父母非我親，誰是最親者？師云：瘂子買甜瓜。問：真卽幻，幻卽真。離此二途如何道？師云臨河照影。云：與麽則叉手當胸，退身三步。師云：若不同床卧，焉知被裏穿！問：衆魔到來，如何支遣？師云：鍾馗解舞十八拍。云：還受厭禳也無？師云：信邪倒見，死入地獄。
問：自知當作佛，未審什麽人證明？師云：耆婆賣針筒。問：寂寂無惺惺時如何？師云：波斯不過江。問：藤蘿高萬丈，身與白雲齊時如何？師云：昔時東海曾相識，却向西山弄日頭。問：擬問和尚，有煩尊重。擬欲不問，己事未明。今日上來，問卽是，不問卽是？師云：今日敗闕。云：爲什麽如此？師云：虚空烜赫無涯岸，海月圓時無别天。問：如何是透法身句？師云：千江有水千江月，萬里孤舟萬里身。問：學人擬歸鄉，請師指路頭。師云：楚山頭向東。問：如何是祖師西來意？師云：衣衫不整。問：以字不成，八字不是，未審是什麽字？師云：波斯入市。問：大海有珠，驪龍守護時如何？師云：困。問：如何是諸佛出身處？師云：楚山頭。問：心外無法，不可所求。法内無心，不可所得。離此二途，如何是道？師云：紙上畫鍾馗。問：真空得之不空，妙有得之不有，衲僧得之如何？師云：拈匙不把筯。云：與麽則一切法常也。師云：只爲不常。問：承師有言，禪子相投，西山月落。未審落在什麽處？師云：手裏把釣。問：心外觀法，法不際心；心内觀法，法源不達。如何是本源？師云：面上眉長三尺二。問：停真罷想時如何？師云：水底弄傀儡。云：誰是看翫者？師云：停真罷想者。云：與麽則大盡三十日，小盡二十九也。師云：你見什麽道理？云：某甲合喫和尚痛棒。問：知而不悟時如何？師云：草鞋𦄍子斷。問：虚空無口憑何説？師云：木履觜長三尺二。問撥塵見佛時如何？師云：旛竿頭上不插標。問：德山入門便棒，臨濟入門便喝。未審和尚意旨如何？師云：尖斗量不盡。云：還有爲人處也無？師云：頭戴天，脚履地。
師到雲門，雲門問：近離什麽處？師云：楂渡。門云：夏在什麽處？師云：湖南報慈。門云：幾時離彼？師云：八月二十五。門云：放你三頓棒。師晚間入室次，却問：今日祇對次，蒙和尚放三頓棒，未審過在什麽處？門云：江西湖南便與麽商量。師於言下大悟。遂云：他後向無人煙處卓箇庵子，不畜一粒米，不種一莖菜。接待十方往來，盡與伊抽釘拔楔，拈却炙脂帽子，脱却鶻臭布衫，教伊洒洒地作箇衲僧，豈不俊哉！門云：你身如椰子大，開得許大口。
上堂：洞山普樂，無言展托。終日現前，誰知適莫。無遮無障，不知不覺。更有一言，乾乾爆爆。
至大莫若於道，至廣莫若於法。無言表而不顯於道，無物象而不出於法。且夫衆生浩浩，窮本末以何歸？處處忙忙，據生死而何托？洞山聊述一頌，提舉大綱，號隨物通真頌曰現在目前，何易何難。將何指陳，表法無言。物之有物，言之有言。明明無礙，了了無邊。見之成道，不用再三。物物是我，河沙體全。法法無法，言無可言。眼見耳聞，白日青天。東西南北，竺土大僊。印之可印，燈之燈傳。著衣喫飯，文殊普賢。手提巾子，赤脚上船。是水是火，本絶諸緣。禪僧座主，庶民大官。寬衣大袖，窄領布衫。接延賓客，對答語言。高之與下，不在詐言。上徹天界，下透黄泉。不是别物，古聖皆傳。得之可保，見之安然。今之浪説，出自無端。更有一言，好看好看。
大道坦然，廓落無邊，了了虚徹，寂然何安。含容妙用，隨物方圓，自本心法，衆生迷源。道無别道，玄無别玄，向説不信，須要攀緣。識心是佛，了卽是安，心將何識，識者何心？心識兩亡，見道在先，從古至今，體自如然。凡聖共有，沙界同源，前賢後哲，悟此而傳。著衣喫飯，語默言詮，不是别物，是箇癡頑。快須提取，勿放狂顛，巧施妙句，廣引多般。揚眉瞬目，閃爍機關，以此爲解，千山萬山。人迷逐物，切要自看，自看得力，諸聖准則。行住坐卧，皆承恩力，成佛作祖，越此不得。不得伊何，要你消磨，坐看北斗，立覷黄河。天南海北，於我於何，明明了了，你何不曉。惺惺皎皎，於何不照！世界根源，衆生祖老，終日現在，名名善巧。説之已説，聽亦甚好，會與不會，任自長保。
一巧一拙，誰許甄别？青山白雲，兒孫皆説。窈窕邪身，頭尖鼻缺。斫額看魚，焚香祭獺。
空生幻身，幻滅空存。谷傳其聲，鐘受其音。取之寫邈，號之曰神。一言纔發，四驥難尋。月之有水，鏡之有塵。不可虚傳，洞山之真。
身不奇兮貌不揚，語不異兮法不藏。滿天星宿兮月中月，白日金烏兮海岳彰。
我教不寫又被寫，我教不圖又被圖。可惜半匹青絲絹，畫了令人笑一場。
月兔走入海，日烏飛上山。見此若不會，虚度幾千年。
眼病生色，空病仍存。真空真色，日月乾坤。白日買賣，夜裏屈人。東西南北，碧眼胡僧。
洞山寂寞，無可依托。禪子相投，西山月落。
洞山月冷雪漫漫，緑水清風刮骨寒。言談語句無滋味，釋迦達磨海東邊。
向你道，泄天機。我不會，汝惺惺。徧法界，何不明。開眼睡，悟卽驚。好問伊，是阿誰。共商量，莫相悞。快道取，者衆生。
見非言説知，真語卽是非。畫龍頭似馬，那箇得便宜。
洞山語孤孤，言淡人難措。舉目會宗風，辜負西來祖。
洞山寂寞，一無可有。無味之句，塞斷人口。
禪不禪，律不律，赤脚著鞋水上立。大洋海底黑雲生，回頭西山日初出。
五臺山上雲蒸飯，佛殿階前狗尿天。幡竿頭上煎䭔子，三箇猢猻夜簸錢。
自牧一牛兒，出入無欄圈。放在芳草中，毛色方能顯。朝去無人趁，暮歸無人唤。其力不可當，有角無鼻綣。不使任從伊，使著隨人轉。天下無荒田，盡是此牛變。有人若覓伊，走去天涯畔。牽來似諸人，問汝見不見。
家有一狗兒，駭小人難見。終日隨牛去，未省使人唤。見客不作聲，見人偏能善。擬議上門來，早是輸他便。好好報禪師，須著精神看。任汝靈利人，不覺爲死漢。
法身寥廓徧河沙，萬象森羅共一家。法法盡含真妙用，莫將眼病見空花。
報身具足無窮體，現用分明勿是非。悟了始知言無異，休將巧妙用心機。
化身來往任縱横，隱顯諸緣應萬機。只這見心非不見，剛須見外强生疑。
洞山有一語，道得無用處。對面共商量，脱衫著却袴。
道本無言詮，言詮非本妙。對面共商量，誰人能得了。
洞山有一言，對答須提舉。瞪目若思量，者漢去去去。
一臘更一臘，相續已年高。住持無别物，化導勿劬勞。勸人常有語，不用苦忉忉。只爲他不信，佛大卽泥多。
心是春，普雨山河及大地。澀酸鹹淡甘與苦，盡受春功滋助力。
心是水，任器方圓與寬窄。或直隨人得濁惡，諸般皆盡法王法。
心是火，熱得衆生煩惱果。枝枝葉葉普皆榮，開得心蓮花一朵。
心是秤，萬户千門同共用。纖毫輕重自低昂，便合自知不高穩。
心是尺，示與世人生條直。莫教指下有推那，地獄三塗難得出。
心是斗，量盡天涯是非口。堆山積岳在心思，死後波吒親自受。
心是燈，照見人間黑暗心。指教直行不能行，須作欺瞞地獄因。
心是鏡，照破人間邪與正。對面言談恰似直，背後猶來黑似漆。
心是道，凡聖同居月皓皓。只於閙處證菩提，便合如來真正道。
心是師，條貫六賊不暫離。時時呼唤在目前，纔使出門不柰伊。
十載學玄微，今朝方息機。洞山一句子，落處少人知。
師却問：作麽生是洞山一句子？書云：逼塞虚空。師云：大好少人知。書却問：作麽生是洞山一句子？師云：峴山亭上無字碑。
上堂，良久，師顧視左右云：莫有作家戰將？出來！雖然如是，風不來，樹不動。時有僧問：十地菩薩見性如隔羅縠，祇如初地菩薩又隔什麽？師云：須彌山。進云：如何透得？師云：三生六十劫。僧問：一機未發，如何辨其語脉？師云：大衆可驗。僧云：學人如何進向？師云：退後三步。僧問：格外稱提，請師舉唱。師云：你合作麽生？進云：與麽則承指示也。師云：莫妄想。問：曹溪路上，還有俗談也無？師云：六祖是盧行者。問：一切智智清淨，還有地獄也無？師云：閻羅王是鬼做。問：如何是佛？師云：踏破草鞋赤脚走。進云：如何是佛向上事？師云：拄杖頭上挑日月。問：蓮華未出水時如何？師云：蓮華。進云：出水後如何？師云：荷葉。師乃云：一法若有，毗盧墮在凡夫。萬法若無，普賢失其境界。正當與麽時，文殊向什麽處出頭？若也出頭不得，金毛師子腰折。又云：正好一盤飯，莫待糝椒薑。便下座。
因舉僧問香林：雲門親的旨，今夜囑何人？林云：涅槃經。僧云：與麽則親的？林云：末後品。時有僧問師：涅槃經意旨如何？師云：大喻八百，小喻三千。進云：末後品意旨如何。師云：鷄足三峰頭倒卓。又云：會麽？僧云：不會。師云：直待彌勒下生來。問：師子返躑卽不問，虎頭生角時如何？師云：生得幾箇？進云：漝麽則學人退身三步。師云：龍頭蛇尾。問：如何是大乘修行？師云：擔枷帶鏁。問：既是龍居，未審龍在什麽處？師云：眼下一帶青。僧云：學人未曉此意如何？師云：瞎。
上堂云：汝若進一步，卽迷其理。若退一步，又失其事。若也寂然地，又同無性。作麽生免得此過？所以古人道：明知與麽，故合不犯；正當與麽時，切忌傾倒著。便下座。
問：古人拈起拄杖，意旨如何？師云：看樓打樓。進云：放下拄杖，意旨如何？師云：百雜碎。問：聖僧爲什麽被大蟲咬？師云：不錯。問：如何是離却藥忌一句？師云：口是禍門。又云：叉手當胸。問：魚游陸地時如何？師云：取死不遲。進云：却下碧潭時如何？師云：鑽泥刺土。問：牛頭未見四祖時如何？師云：天寬地窄。進云：見後如何？師云：地窄天寬。
上堂云：德山入門便棒，臨濟入門便喝。你且道山僧者裏用箇什麽？還有人委悉麽？不如歸堂向火。珍重！
上堂云：三兩日來好春雨，可謂霶𩃰。凡夫人見水是水，天人見水是琉璃，魚龍見水是窟宅，餓鬼見水是火。你衲僧家唤作什麽？你若唤作水，又同凡夫見。若唤作琉璃，又同天人見。若唤作窟宅，又同魚龍見。若唤作火，又同餓鬼見。是你尋常還作麽生？所以道，若是得底人，道火不燒口，道水不溺身。你每日喫飯，還少得一粒麽？又古人云：終日著衣喫飯，未曾咬著一粒米，未曾掛著一縷線。雖然如此，又須實到者裏始得。若未到者田地，且莫掠虚。
問：諸法寂滅相，不可以言宣時如何？師云：好箇問頭。進云：漝麽則匝地普天？師云：更是一堆。問：如何是無縫塔？師云：四楞著地。進云：如何是塔中人？師云：鼻孔三斤稱不起。問：威音王以前，是什麽人先悟？師云：何不問露柱？僧云：便漝麽會時如何？師云：二頭三手。問：威音一響，妙色已彰時如何？師云：兩重公案。問：既是普眼，爲什麽不見普賢？師云：弄巧成拙。問：學人有龜毛拂子，將奉師時如何？師云：老僧有兔角拄杖與闍黎。進云：與麽則進貢得賞也。師云：三十年後，此話大行。
上堂云：諸上座，且得秋涼，正好進道決擇。還有疑情，出來對衆，大家共你商量，理長處就。所以趙州八十尚自行脚，祇是要飽叢林，又且不擔板。若有作者，但請對衆施呈。忽有騎墻察辨，呈中藏鋒；忽棒忽喝，或施圓相，忽象王廻旋，忽師子返躑，忽作大師子吼，忽拗折拄杖，忽掀倒禪床。但請施設，還有麽？衆無對。又云：若是宗門中兒孫，須瞻祖師機方可。是祖師苗裔，不可喫却祖師飯，著却祖師衣，趁謴過日，便道我是行脚僧。者箇祇唤作名字比丘，徒消信施，閻羅王久後徵你草鞋錢有日在。莫道我得便宜。忽然一日眼光落地，入地獄如箭射，又圖箇什麽？各自著便宜，又不是憨漢也。久立。
因歲朝，上堂云：斬新日月，特地乾坤，人人盡加一歲。你道露柱年多少？還有人道得麽？對衆道看！若道不得，山僧與你註破也。祇是甲子會。時有僧問：大用現前，不存軌則時如何？師云：你爲什麽趯破脚指頭？問：日用而不知，常用事如何？師云：兩重公案。進云：漝麽則更不運步也？師云：草鞋底穿。問：金剛眼中著得箇什麽？師云：一把沙。進云：爲什麽如此？師云：非公境界。問：如何是學人自己？師云：問底是誰？僧云：學人請益。師云：也是作賊人心虚。問：絶功勳處，如何履踐？師云：更買兩緉草鞋。進云：漝麽則退步也？師云：太少在。問：如何是如來禪？師云：横擔拄杖，緊繫草鞋。問：如何是祖師禪？師云：上大人。又云：會麽？僧云：不會。師云：不會且順朱。
上堂云：是你諸人横擔拄杖，出一叢林，入一叢林。你道叢林有幾種？或有栴檀叢林，栴檀圍繞。或有荆棘叢林，荆棘圍繞。或有荆棘叢林，栴檀圍繞。或有栴檀叢林，荆棘圍繞。祇如四種叢林，是你諸人在阿那箇叢林裏安身立命？若無安身立命處，虚踏破草鞋，閻羅王久後徵你錢有日在。
問：衆生有難，炭庫裏藏身。諸佛有難，火燄裏藏身。衲僧有難，甚處藏身？師云：你不是衲僧？問：既是龍居，爲什麽不降甘雨？師云：踈田不貯水。進云：漝麽則衆生無賴也？師云：悲龍争柰何？問：國師三唤侍者，意旨如何？師云：憐兒不覺醜。進云：國師辜負侍者，意旨如何？師云：美食不中飽人飡。進云：侍者辜負國師，意旨如何？師云：粉骨碎身未足酬。問：三身中那身説法？師云：闍黎鼻孔塌。進云：因什麽如此？師云：謗斯經，故獲罪如是。問：既是諸法寂滅相，爲什麽却有真説？師云：話墮也。進云：寂滅相又何在？師云：不在你口裏。問：如何是一大事因緣？師云：問取目犍連。進云：學人不會，乞師再指。師云：舍利弗當知。進云：未審如何領會？師云：大似不齋來。
問：作麽生是和尚歇人一句？師云：待闍黎不漝麽來，卽得。僧云：祇如漝麽來，還得休歇也未？師云：驢年。問：盡大地人，各置一問，問問各别，未審和尚如何祇對？師彈指一下。進云：未審還副得他問也無？師云：隋州紙貴。問：如何是一合相？師云：明鏡當臺。進云：如何是貪着底事？師云：胡是胡，漢是漢。問：從上古德，以何酬効於師承？師云：驗在目前。進云：漝麽則心不負人，面無慚色？師云：你爲什麽辜負我？僧云：和尚也須領話。師云：放你三十棒。問：承教中有言，譬如摩尼寳殿，三角常隱，一角常現。如何是常現底一角？師云：險。
上堂云：數日好雨，且道雨從什麽處來？若道從天降。那箇是天？若道從地出，唤什麽作地？若更不會。所以古人道：天地之前徑，時人莫強移，箇中生解會，眼上更安錐。又云：赫日裏我人，雲霧裏慈悲，霜雪裏假褐，雹子裏藏身。還藏得身麽？若藏不得，却被雹子打破你髑髏。
上堂云：茫茫宇宙人無數，幾箇男兒是丈夫。且道男兒與丈夫是同是别？所以古人道：佛法無多子，其中難得人。且道難得什麽人？祇是難得不會佛法底人。衆中還有不會佛法人麽？若有，吐露箇消息來看！所以黄梅七百衆，却被行者傳衣得法去。且道行者還會佛法麽？故知籌盈石室，童子悟道，又何關多口衲僧之事？
上堂云：雪峰輥毬，羅漢書字。歸宗斬蛇，大隨燒畬。且道明什麽邊事？還有人明得麽？試道看！若明不得。所以道：斬蛇須是斬蛇手，燒畬須是燒畬人，瞥起情塵生妄見，眼裏無筋一世貧。問：如何是大通智勝佛？師云：言無再響。進云：如何是十劫坐道場？師云：禍不單行。進云：如何是佛法不現前？師云：金屑雖貴。進云：如何是不得成佛道？師云：眼裏著不得。問：久雨不晴時如何？師云：蘿蔔不生根。進云：既是久雨，爲什麽不生根？師云：一任叫皇天。問：如何是形山寳？師云：你有幾條袈裟？進云：請師指示。師云：一任亂走。問：如何是不變異句？師云：變也。進云：畢竟如何？師云：鳬脚長，鶴脚短。
上堂云：若欲多求，恐妨於道。祇如諸上座，還得道業成辦也未？若也未辦，千般巧説，不益其心，萬種思量，是何道理？所以古人道：你若無心我也休，睛乾不肯去，須待雨霖頭。
問：如何是般若體？師云：蚌含明月。進云：如何是般若用？師云：兔子懷胎。問：三春已去，九夏又臨，學人未明，乞師直指。師云：打你頭破作七分。僧云：也知師爲迷徒切，争柰學人未曉何。師云：非日月咎。問：經有方便，學人情，學人上來，乞師直指。師云：見成公案。進云：未審學人過在什麽處？師云：放你三十棒。問：未有世界時，還有佛法也無？師云：少一時不生，剩一時不死。問：拈槌竪拂，揚眉瞬目，卽不問。向上一路，請師舉唱。師云：你爲什麽擔枷過狀？進云：與麽則謝師方便。師云：罪不重科。問：師唱誰家曲，宗風嗣阿誰？師云：重疊關山路。進云：今日一會又奚爲？師云：對牛彈琴。問：真源無兆，如何話祖宗？師云：句裏明人。進云：漝麽則南山起雲，北山下雨？師云：楊花得暖風。問：如何是透法身句？師云：胡孫繫露柱。
上堂云：千人排門，不如一人拔關。僧便問：如何是千人排門。師云：守株待兔。進云：如何是一人拔關？師云：你不是這脚手。問：如何是禪？師云：最苦是黄連。進云：如何是道？師云：甜的是甘草。
上堂云：鼓聲纔罷，罕遇作家。僧出禮拜。師云：打鼓爲三軍。僧云：長蛇偃月休施展，匹馬單槍謾立功。師云：冰消瓦解。僧云：諾。師云：蘇嚕蘇嚕。問：空王殿中，以何爲侍者？師云：樓至佛。
上堂云：南泉道：自小養一頭水牯牛，擬向谿東放，不免喫他國王水草。擬向谿西放，不免食他國王水草。不如隨處納些些，他總不見。所以雲門大師道：平地上死人無數，過得荆棘林是好手。直饒你截斷凡聖，及盡有無，也只是老鼠入飯甕，未知有向上一竅在。便有僧問：如何是向上一竅？師便打云：我早是將一塊屎驀口抹了，你更來咬我手作麽？僧擬議，師便趁。
上堂云：神方秘術，父子不傳。山僧有個藥方，黑豆好合醬。便下座。
問：如何是清淨法身？師云：滿眼是埃塵。問：如何是色空？師云：薤園裏賣葱。問：應化非真佛，亦非説法者，未審是什麽人説？師云：露柱口脣缺。問：如何是無底鉢盂？師云：挂向壁上。進云：未審將何齋粥？師云：瓦椀竹筯。問：如何是佛？師云：抱贓叫屈。問：如何是祖師西來意？師云：山雲野雉。問：如何是然燈前？師云：空劫無閒人。僧云：如何是正然燈？師云：火星入牛斗。進云：如何是然燈後？師云：衲僧天下走。
問：古鏡未磨時如何？師云：也祇是箇銅片。進云：磨後如何？師云：且收取。問：學人有一問，未審師還答也無？師云：南地鵠，北地狐。進云：意旨如何？師云：三月裏看。問：善財入樓閣，是何時節？師云：末後殷勤。進云：畢竟如何折倒？師云：不如退後三步。僧云：恁麽則古人不先，今人不後。師云：秦王擊缶。問：終日切切，祇爲庭前殘雪。如何得雪消去？師云：相次春來。進云：恁麽則紅輪起處，底穿盪盡。師云：雪上更加霜。問：閉門造車時如何？師云：還得成就也未？進云：出門合轍時如何？師云：魯般門下。問：承教有言：一人發真歸源，十方虚空悉皆銷殞。既是虚空，云何銷殞？師云：歸源者合知。進云：恁麽則一漚生處衆波同。師云：細看前話。
因李都尉奏師紫衣，到日上堂。僧問：皇恩遠降，紫服新披，未審師今將何報答？師云：頭戴天，脚踏地。進云：恁麽則知恩報恩也。師云：你也是老鼠喫鹽。問：照日絲綸，自天而降。皇恩極大，師將何報？師云：大好天涼。進云：與麽則雲龍會合，日月重明。師云：閑言語。師乃云：問話且止，斯日皇恩，且道自何而降？老僧本志，弊衣遮幻質，糲食補飢瘡。無何都尉聞天，榮頒紫服。著卽又違本志，不著又負天心。挂不挂且致，你道祖師挂什麽衣？若也委悉，許上座終日著衣，未曾挂著一縷絲；終日喫飯，未曾咬著一粒米。若不委悉，看老僧今日披衣去也。遂乃披衣。
師示衆云：智門記得在母胎中時有一則語，今日舉似大衆，諸人又不得作道理商量。還有人商量得麽？若商量不得，三十年後不得錯舉。或云，登天不假梯，徧地無行路。正當漝麽時，向什麽處安身立命？或云，千人排門，不如一人拔關。還有人拔得關麽？試對衆道看！若道不得，且在門外。或云，日來月往，瘡痍轉多。你將什麽醫得？你若醫不得，作麽生柰者瘡痍何？或云，三十年前卽不問，你三十年後不用將來。正常卽今，還道得麽？若道不得，一處不通，兩處失功。或云，荆棘叢林則不問，你出身一句作麽生道？或云，頭上霹靂則不問，你雲開雨散道將一句來！或云，天下行脚道我參禪，你道禪是什麽義？或云，日裏來往，總不疑著，半夜裏道將一句來！或云，横擔拄杖則不問，你針筒鼻孔裏道將一句來！或云，鉢盂無底，成得箇什麽？或云，狂象無鉤，將何制勒？若制勒不住，莫教犯他苗稼。或云天降時雨，爲什麽枮木不生花？或云，天地及日月，時至皆歸盡，作麽生是透脱一句？或云，出身一句則不問，你三家村裏道將一句來！或云，衲僧須是透得名身句身，方可具得衲僧一隻眼，還有道得底麽？或云，滿口道不著底句，還道得麽？或云，仰面看天，爲什麽不識月？或云，低頭拾芥，爲什麽不見地？或云，初秋夏末，遊山翫水，且從你，驀劄一問，快道將來！或云，出門一句不問你，萬里無雲道將一句來！或云，險峻路上則不問你，平田莊裏道將一句來！或云，黄卷赤軸則不問你，衲僧分上一句，作麽生道？或云，直得凡聖情盡，未是衲僧本分事，且作麽生是衲僧本分事？試通箇消息來！若也道不得，莫道龍居相埋没好。
昆明池裏失却劒，曲江池内撈得鋸。䶥䶥齖齖且過時，莽莽鹵鹵河沙數。糲竭節，拽路布，刢利衲僧通一路。師子不捉麒麟兒，猛獸那堪牀下顧。摩斯吒，入水去，者回休吐黑雲霧。俊鷹俊鷂摶天飛，鈍鳥籬根捱不去。佛祖言，休更舉，直饒格外猶未許。見成公案早多端，那堪更涉他門户。夜烏鷄，誰捉去，天明戴雪遭指注。胡蜂不戀舊時窠，猛將那肯家中死。
座主巴鼻，休誇不二，維摩一默，文殊失利。衲僧巴鼻，高原陸地，不生蓮華，豈容香氣。禪師巴鼻，師子遊戲，水漲船高，蒱牢贔󲊺。
何物苦求而不得？何物不求而自來？何物鐵槌打不破？何物夜合而晝開？若人不會山僧意，琉璃寳殿生青苔。
左轉復右轉，身被摩訶衍。放下搆深泉，不論深與淺。
猛燄爐中看月輪，急須著眼莫因循。若未垂得勞生手，如何出得燄光身。
世尊一日陞座，大衆雲集。文殊從座而起，白槌云：諦觀法王法，法王法如是。世尊便下座。文殊白槌報衆知，法王法令合如斯。會中若有仙陀客，不待眉間毫相輝。
馬祖出得一汾州，妄想如雷播九州。參禪若無衲子眼，多於海上覓浮漚。
雪峰示衆云：南山有一條鼈鼻蛇，你等諸人切須好看。
鼈鼻事難提，當陽薦者迷。舉頭錯入草，嶺上鷓鴣啼。
象骨輥毬孰辨機，一千五百幾人知。眨起眉毛千萬里，須是吾門師子兒。
僧問雲門：如何是吹毛劒？門云：祖。頌
吹毛寳劒問雲門，來者投機豈更存。路逢劒客如何也，甑人攜首向南奔。
僧問雲門：如何是和尚家風？門云：有讀書人來報。
在處叢林有家風，且與雲門事不同。門外若有讀書者，任是顔回亦不通。
僧問雲門：如何是祖師西來意？門云：日裏看山。頌
日裏看山也是常，西來祖意謾商量。金毛師子稀逢有，多是狐狸唤作狼。
雲門抽顧笑咦咦，擬議遭他顧鑑咦。任是張良多計策，到頭於此亦難施。
僧問大隨：劫火洞然，大千俱壞，未審者箇還壞也無？隨云：壞。僧云：與麽則隨他去也。隨云：隨他去。頌
切忌隨他不會他，大隨此語播天涯。真淨性中纔一念，早是千差與萬差。
大隨和尚看烏龜在陸地，僧便問：一切衆生皮裹骨，者箇衆生爲什麽骨裹皮？隨脱一隻鞋，蓋却烏龜，便去。
如龜藏六已彰名，休向人前弄眼睛。一隻皮鞋都蓋却，直至如今猶未惺。
僧問洞山：如何是佛？山云：麻三斤。麻皮三斤不用秤，秤頭那肯坐於蠅。一念纔生筋骨露，徒勞更覓定盤星。
僧問雲門：如何是沙門行？門云：會不得。僧云：爲什麽會不得？門云：祇守會不得。君問沙門行，沙門行最高。若教人會得，業性卒難逃。
僧問趙州：久嚮趙州石橋，到來祇見掠彴。州云：你祇見掠彴，不見石橋。僧云：如何是石橋？州云：渡驢渡馬。
趙州石橋本無星，水急游魚不易停。橋上祇觀驢馬跡，誰人敢向御街行。
趙州問南泉：離四句，絶百非，請師道。泉便歸方丈。州云：者老漢尋常口吧吧地，不消一問。離却四句絶百非，作者相諳識得伊。跳下禪牀便歸去，從他鷂子摶天飛。
同光帝命諸禪師坐次，云：朕收得中原之寳，祇是無人酬價。興化云：如何是陛下中原之寳？帝以兩手展幞頭脚。化云：君王之寳，誰敢酬價！
君王之寳實難酬，興化形言下一籌。兩手展開幞頭脚，敕書挂在鳳皇樓。
南泉齋次，自將生盤去首座前云：出生。杉山時爲首座，云：無生。泉云：無生猶是未。便過。杉山乃召：長老長老！泉回首云：作麽？杉云：莫道是未。頌
古老巡堂親掠生，渡水行舟不易耕。莫道無生猶是未，纖毫不了亂縱横。
僧問長慶：有問有答，賓主歷然，不問不答時如何？慶云：相逢盡道休官去，林下何曾見一人。頌
人人盡道我心休，問著何曾有地頭。口説心違瞞自己，業河迅速任漂流。
僧問長慶：衆手淘金，誰是得者？慶云：有伎倆者得。僧云：學人還得也無？慶云：大遠在。頌
衆手淘金得者誰？纖塵窒礙豈能爲。洪波浩渺黄金遠，一事無成空手歸。
利生機要，捨悲智無以立言；暢道軌圍，存中下無以臻極。苟非曠發羣動，越絶孤應，則何以燄續千燈，芳騰五葉？師韶陽的孫，香林嗣子。闢天人之深域，振今古之洪謨。建化度門，高運寰海。既編聯而互出，致流落以交參。敢議窺班輒形删定，但貴其簡略而已。於戲祖胄之來，星布攸廣，或局一方一師之解，玷瀆先知，藴半禪半律之宜，加諸後進。起異端於筆舌，固狂狷於辭鋒。譏圓明有三句接人，指淨慧列三聚之語。既非摭實，頗共傳虚，衒惑見聞，盗求聲利。蓋叢室之巨蠧也，豈堪忍乎！夫欲抑其宗，必先入其奥。儻未甄别，徒自傷殘，魯語所謂君子非詩書不言，非禮樂不動。故昔賢人三緘其口，以誡于心。況吾徒萌一意立一事，得不務於弘濟，而恣銷金銷骨之毁説，寧不畏慎滅身之斧耶！可爲龜鑑矣。庶知我者，觀斯文而絶其謗，閲于集而味其道。則凛凛慧風，無遠不及。時辛未歲蕤賓月之五日，門人住明州雪竇山資聖寺明覺大師賜紫重顯序。
師在同安，受翠巖請，陞座。僧問：師唱誰家曲，宗風嗣阿誰？師云：新長老不答話。進云：恁麽則大愚的子，汾陽親孫。師云：放你二十棒。師乃云：山僧今日平地喫交了也。你等諸人還知敗闕麽？然官不容針，私通車馬。拍禪床，下座。
次夜小參。僧問：昔日靈山分半座，二師今日意如何？師云：天高誰側首？進云：恁麽則昔日靈山，今日翠巖也。師云：地闊少知音。學人喝，師便打。僧問：抱璞投師，請師雕琢。師云：不雕琢。進云：爲什麽不雕琢？師云：雲從龍，風從虎。僧問：佛不化本國，和尚爲什麽歸鄉住持？師云：放過一著。僧擬議，師便打。乃云：莫更有作家禪客，本分衲僧，何妨出來共相證據，有麽？布袋裏盛錐子，不出頭來也大好。大凡扶竪宗乘，亦須是箇人始得。若未有奔流度刃，石火電光底眼，不勞拈出。
臨濟大師與德山座次，德山云：今日困。濟云：老漢寱語作麽？山擬拈棒，濟便掀倒禪床。師云：奇怪！諸禪德，看此二員作家，一拶一󱃘，略露風規。大似把手上高山。然雖如是，未免傍觀者哂。且道誰是傍觀者？喝一喝，擊禪床，下座。
離同安，衆請上堂。僧問：今離鳳嶺，將屆龍沙，如何是不動尊？師云：天寒雨至。進云：特地上來伸此問，師爲如何不指南？師云：緊捎草鞋。乃云：山僧道慚荒薄，德揣無堪，豈謂使命遐飛，僧徒雲請！此蓋堂頭和尚友于情深，發揮道廣。但勵履冰之志，敢忘報德之誠！而又翠巖一行，專使附近四十餘人，數日之間，頗多喧聒，其於感愧，併集山懷。兼此者一行參隨高德，既藴成人之美，更敦尅志之心。其如跋涉長途，各希愛護。然出家達士，以利人爲己任。動若行雲，止猶谷神。豈有心於彼此，情繫於動静者哉！既無心於彼此，亦無繫於去來，所以紜紜自彼，於我何爲？如是則冀諸上人，高横金錫，輕卷雲袍，明日遂行，胡往弗利。
師在上藍，開堂宣疏罷，遂指法座云：還有不受人謾底麽？有卽出來，推倒禪床，喝散大衆。然未是作家，也且救得一半，還有麽？良久云：既無人出來，山僧今日不惜眉毛，不免指鹿爲馬，翻日作月去也。三十年後莫錯恠人好。便陞座。祝聖畢，又拈香云：大衆，此一瓣香，天不能蓋，地不能載，塵沙諸佛、天下老師，未敢正眼覷著。諸人向什麽處摸索？然官不容針，私通車馬。奉爲先翠巖芝禪師。乃跏趺而坐，維那白槌云：法筵龍象衆，當觀第一義。師云：祖禰不了，殃及子孫。事到如斯，寧容分雪。所謂出世利生之事，呼爲第一義門。但有言説，都無實義。諸人若也委悉，山僧出世事畢。其或未然，有疑請問。
僧問：承教有言：若有聞法者，無一不成佛。此日朝蓋臨筵，如何是法？師云：劒過遠矣，爾方刻舟。進云：大愚山上曾施力，豫章今日正宣揚。師云：臨崖看滸眼，特地一場愁。問：師唱誰家曲，宗風嗣阿誰？師云：識法者懼。進云：一言纔出，駟馬難追。師云：放過一著。僧撫掌。師云：自領出去。問：朝蓋已伸三請禮，乞師一句露尖新。師云：重言不當吃。進云：恁麽則雲散家家月，春來處處花。師云：斫額望扶桑。問：師有衝天之略，學人有入地之謀，兩陣交鋒，如何卽是？師云：山僧打退鼓。僧擬議，師便喝。學云：相逢盡道休官去，林下何曾見一人。師云：拖出去。乃云：問話且止，佛法正論，非競辨而可求。擊揚鏗鏘，以摧異學。諸祖之道，豈其然乎？所以一大藏教，不能自詮；十方諸佛，不能提唱。輝騰今古，逈絶見知；圓滿十虚，寧有方所。只爲情生智隔，想變體殊，雖終口行，而不自覺。是以勞他先聖，迴首塵勞，曲開方便。方便卽有，還證明得麽？若也證明得，便能隨機利物，應化無方，出没卷舒，人間天上。然雖如是，卽不得向衲僧門下，何故？笑破他口。
師入山，大衆出接，首座問：德山宗乘卽不問，作麽生是臨濟大用？師云：你甚處去來？首座擬議，師便掌。首座云：滕王閣又作麽生？師喝云：領衆歸去！
入院陞座，僧問：鼓聲絶，名香爇，臨濟德山請師決。師云：頭戴天，脚踏地。進云：學人今日失利去也。師云：錢唐去國三千里。進云：真善知識。師云：放你一頓。問：知師久藴囊中寶，今日當機事若何？師云：何不高聲問！進云：恁麽則學人退身去也。師云：還我話頭來！學云：諾。師云：杜撰衲僧。乃云：山僧昔年曾到，今日重來，非唯人事增歡，抑亦林泉加秀。且道不傷物義一句，作麽生道？良久云：天高東南，地傾西北。下座。
上堂，僧問：師登寳座，舉唱宗乘，學人上來，請師垂示。師云：楚石不當玉。進云：相識滿天下，知心能幾人？師云：朽木不可雕。復云：此是普光明殿，華藏師子之座。人天普集，凡聖共居。今日曲順人情，如何剖露？若以宗乘舉唱，直須大地荒涼。就下平高，未免遭他笑怪。且道不落化門一句，作麽生道？良久云：惜取眉毛好。便下座。
上堂：諸佛出世，平地陷人。祖師西來，承虚接響。一大藏教，誑謼閭閻。明眼衲僧，自救不了。諸人到者裏，憑何話會？良久云：爲衆竭力，禍出私門。擊禪床，下座。
上堂：寶劒已失，虚舟徒刻。買帽相頭，江南江北。擊禪床，下座。
上堂，僧問：如何是道？師云：路不拾遺。進云：如何是道中人？師云：草賊大敗。僧禮拜。師嘘一聲，乃云：臨濟先鋒放過一著，德山後令且在一邊。獨露無私一句，作麽生道？良久云：翠巖今日失利。以拂子擊禪床，便下座。
上堂：三轉法輪於大千，其輪本來常清淨。毗婆尸佛在你諸人眉毛眼睫上，放光動地，轉大法輪。看看！見諸人不會，却向翠巖拂子頭上般湼槃去也。擊禪床下座。
上堂，僧問：名喧宇宙知師久，翠巖家風略借看。師云：滑石不打連底凍。僧便喝。師云：作什麽？僧擬議，師便打。問：鴻門未踏時如何？師云：擗。進云：踏後如何？師云：裂。進云：恁麽則天下歸漢去也。師嘘一聲，乃云：千人排門，不如一人踏關。一人踏關，千人萬人得到無疑安樂之地，豈不快哉！如今還有踏關者麽？良久云：見義不爲，何勇之有！擊禪床，下座。
上堂，拈起拄杖云：金鱗不現虚勞力，收取絲綸歸去來。擲拄杖，下座。
上堂：過去諸佛已滅，未來諸佛未生。正當今日，佛法委在翠巖。放行則隨機利物，把住則瓦解冰消。且道把住好，放行好？良久云：咄，這野狐精！以拂子擊禪床，下座。
上堂：髑髏常干世界，鼻孔摩觸家風。驀拈起拄杖云：玄沙老子穿過了也，會麽？復云：無人過價，打與三百。擊禪床，下座。
上堂，僧問：寶劒未出匣時如何？師云：在匣裏。進云：出匣後如何？師云：京三汴四。問：如何是和尚家風？師云：大木大皮裹。進云：忽遇客來，將何祇待？師云：小木小皮纏。問：如何是祖師西來意？師云：解纜放船。問：如何是佛法大意？師云：天長地久。進云：恁麽則大盡三十日，小盡二十九。師云：釋迦老子爲什麽失却鼻孔？僧無語。師云：脱空謾語漢。復云：真不掩僞，曲不藏直。現在可驗，固是謾人眼不得。且作麽生是諸人眼？還驗得麽？若也驗得，翠巖瓦解冰消；若驗不得，分付德山和尚。便下座。
四月八日，上堂，僧問：如何是佛？師云：寸釘入木。進云：意旨如何？師云：三生六十劫。復云：教中道：四月八是佛生之日，放大光明，照耀十方，地湧金蓮華，自然捧雙足。東西及南北，各行於七步，分手指天地，作師子吼聲。上下及四維，無能尊我者。後來雲門大師舉了云：老僧當時若見，一棒打殺，與狗子喫却，且圖天下太平。師曰：奇怪，諸禪德，雲門雖有定亂之謀，且無出身之路。若也辯得，許你頂門具一隻眼。便下座。
上堂：翠巖今日不惜眉毛，向你諸人道：一大藏教，祖師西來，天下老和尚横説竪説，並不是衲僧分上事。且作麽生是衲僧分上事？驀拈起拄杖云：這一隊漆桶！便下座。
上堂：竿木隨身，逢場作戲。然雖如是，一手不獨拍，衆中莫有作家禪客，本分衲僧，何妨出來共相唱和，有麽？時有僧出禮拜，師云：依稀似曲纔堪聽，又被風吹别調中。下座。
上堂，僧問：靈山拈花，意旨如何？師云：一言纔出，駟馬難追。進云：迦葉微笑，意旨如何？師云：口是禍門。問：國師三唤侍者，意旨如何？師云：有年有德。復云：不用愛聖，聖是空名。不用厭凡，凡是妄立。若得聖凡情盡，唤作體露真常。所以古者道：但盡妄緣，卽如如佛。諸人還信得及麽？若信得及，止宿草庵，且居門外，三十年後，鼻孔撩天，莫錯怪人好。擊禪床，下座。
上堂：官不容針，私通車馬。今日不惜身命，與大衆舉箇古人話。良久云：毗婆尸佛早留心，直至如今不得妙。便下座。
上堂：汝等諸人與麽上來，大似剌頭入膠盆。與麽下去，也是平地喫交。直饒不來不去，朝打三千，暮打八百。便下座。
上堂：一刀兩段，未稱宗師。就下平高，固非作者。翠巖到這裏，口似󲊻檐，你等諸人作麽生商量？良久云：欲得不招無間業，莫謗如來正法輪。便下座。
上堂：看風使帆，諸方共用，斬釘截鐵，翠巖不然。光吞萬象一句，作麽生道？良久云：龍頭虵尾漢。下座。
上堂：未達境唯心，起種種分别；達境唯心已，分别卽不生。知諸法唯心，便捨外塵相。諸禪德，祇如大地山河、明暗色空，法法現前，作麽生説箇捨底道理？於此明得，正在半途，須知向上更有一竅在。便下座。
上堂：三界無安，猶如火宅。出身一句，作麽生道？良久云：雲在嶺頭閑不徹，水流澗下太忙生。下座。
上堂：若見諸相非相卽山河大地，並無過咎。諸上座終日著衣喫飯，未曾咬破一粒米，未曾挂著一條絲，便能變大地作黄金，攪長河爲酥酪。然雖如是，著衣喫飯卽不無，衲僧門下汗臭氣也未夢見在。下座。
解夏上堂，僧問：西天以蠟人爲驗，和尚此間以何爲驗？師云：鐵彈子。進云：學人無用功處也。師云：學語之流。問：如何是諸佛出身處？師云：十字街頭。進云：豈無方便？師云：千重百匝。復云：日月易流，光陰倏忽，始見安居，又當自恣。此夏喜得大衆各各道體康安。然出家之流，曠達無礙。初秋夏末，或東去，或西去，出一叢林，入一叢林。忽有人問上座：翠巖和尚今夏如何爲人？被他一問，如何祇對？莫道九九八十一；莫道但得雪消去，自然春到來；莫道日出東方夜落西；莫道合取狗口。莫是下一喝，撫一掌，坐具驀口摵，拂袖便行。諸禪德，如斯布露，深屈翠巖。既不然者，别作麽生披露？試對衆道看！還有道得底麽？衆無語。師云：若到諸方，莫道我從翠巖來。便下座。
上堂，僧問：萬法歸一，一歸何所？師云：黄河九曲。進云：恁麽則今古無間斷也。師云：可憐沙塞鴈，嗚咽與春期。問：如何是第一句？師云：垂手過膝。問：如何是第二句？師云：萬里崖州。問：如何是第三句？師云：糞箕掃帚。問：巔山巖崖，還有佛法也無？師云：有。進云：如何是巔山巖崖佛法？師云：猢猻倒上樹。復云：老儒道：仁者見之謂之仁，智者見之謂之智，百姓日用而不知，是故君子之道鮮矣。肇法師亦謂：在天而天，處人而人，原夫能天能人者，豈天人之所能哉？諸禪德故知先聖垂範，理契必同，你等諸人如何委悉？良久云：穿僧堂，入佛殿，北斗裏藏身，三門頭合掌。阿呵呵，是什麽？擊禪床，下座。
上堂，僧問：學人心眼未通，乞師方便。師云：十字街頭石幢子。僧無語。師云：會麽？僧云：不會。師云：你豈不是洪州人？問：達磨未來時如何？師云：流沙浪闊。進云：來後如何？師云：熊耳山高。問：如何是禪？師云：軍期急速。進云：有什麽交涉？師云：日馳五百。復云：雲從龍，風從虎。水流濕，火就燥。且道衲僧就箇什麽？竪起拂子云：總在這裏，裂開也在我，揑聚也在我。良久，喝一喝云：王令稍嚴。下座。
寒食日上堂：諸上座還會麽？冬至寒食一百五，家家塚上添新土。翻思拾得與寒山，南北東西太莽鹵，南泉不打鹽官鼓。以拂子擊禪床，下座。
上堂：天明平旦，萬事成辦。北俱盧州，長粳米飯。下座。
因入城，衆請上堂，僧問：如何是豫章境？師云：樹色遠分仙尉宅，湖光寒浸昔賢亭。進云：如何是境中人？師云：朝看東南，暮看西北。問：如何是名無翼而長飛？師云：天上星。進云：如何是道無根而永固？師云：地下木。
有俗弟子問：如何是佛？師云：著衣喫飯量家道。進云：恁麽則退身三步，叉手當胸去也。師云：醉後添盃不如無。復云：語不投機，承言者喪。直饒你説得天雨四花，地摇六震，衲僧門下，總是喫棒數。然事無一向，理出多門，曲順機緣，豈無方便！所以古者道：閙市裏識取天子，百草頭上薦取老僧。拘留孫佛在你諸人脚跟下放光動地，轉大法輪。乃竪起拂子云：看，看！見你諸人不會，却向翠巖拂子頭上入火光三昧去也。擊禪床，下座。
上堂：未離兜率，已降王宫；未出母胎，度衆生畢。古人與麽道，只見錐頭利，不見鑿頭方。下座。
上堂，僧問：承教有言：唯此一事實，餘二卽非真。如何是此一事？師云：鼻孔大頭向下。進云：與麽則晨朝有粥，齋時有飯也。師云：惜取眉毛好。問：如何是無縫塔？師云：四稜著地。如何是塔中人？師云：香風吹萎花，更雨新好者。問：如何是衲衣下事？師云：皮裏骨。問：牛頭未見四祖時如何？師云：庵内人不知庵外事。見後如何？師云：水流澗下任縱横。問：丹霞燒木佛，意旨如何？師云：横三竪四。進云：院主爲什麽眉鬚墮落？師云：七通八達。復云：始從鹿野苑，終至跋提河。四十九年間，都來説一夢。你等諸人還曾夢見麽？所以道：眼若不睡，諸夢自除。且作麽生是不睡底眼？還驗得麽？若也驗得，塵沙諸佛、天下祖師，總向上座眼裏百雜碎。若驗不得，翠巖今日死中得活。
上堂：道是常道，法是常法。汝等諸人切莫枉用身心，馳求語句。所以道：但有纖毫卽是塵，舉意便遭魔境撓。且道不涉廉纖一句，作麽生道？驀拈起拄杖云：放過一著。便下座。
上堂：看窟籠著楔，罕遇當人通。褒貶一句，作麽生道？良久云：不得春風花不開，花開又被風吹落。以拄杖卓一卓，下座。
上堂，僧問：學人解問譊訛句，請師不答訝人機。師云：髮長僧貌醜。進云：恁麽則日日香煙夜夜燈。師云：腦後合掌。問：承教有言：但一月真，中間自無是月非月。如何是真月？師云：瞎驢趁大隊。進云：恁麽則早知今日事，悔不慎當初。師云：脚頭脚尾。乃拈拄杖，示衆云：我唤這箇作拄杖子，你諸人唤作什麽？若唤作拄杖子，蝦跳不出斗；若不唤作拄杖子，平地上喫交。還有道得底麽？良久云：翠巖今日失利。擲拄杖，下座。
上堂：有佛處不得住，無佛處急走過。你等諸人，横檐拄杖，向什麽處行脚？良久云：東勝身洲持鉢，西瞿耶尼喫飯。下座。
上堂：假使心通無量時，歷劫何曾異今日！且道今日事作麽生？良久云：烏龜鑽破壁。以拂子擊禪床，下座。
上堂：乾坤之内，宇宙之間，中有一寳，祕在形山。諸禪德頭上是天，脚下是地，口裏有舌，面上有鼻，寳在什麽處？良久，喝一喝，下座。
上堂：見聞覺知無障礙，聲香味觸常三昧，衲僧道會也。山是山，水是水，飢來喫飯，困來打睡，忽然須彌山𨁝跳入鼻孔裏，摩竭魚穿你眼睛中，作麽生商量？良久云：參堂去。
上堂：北鬱正中宵，閻浮卽當晝。輪迴如未惺，薝蔔何曾齅？諸上座還會麽？有智不假年高，無智徒勞百歲。
冬至上堂：晷運推移，日南長至。大家知有，何勞特地？日落三更，騎驢入市。參！
上堂：觸目不會道，猶較些子。運足焉知路，錯下名言。諸上座，翠巖今日將錯就錯，你等諸人見色有眼，聞聲有耳，齅香有鼻，了味有舌，因什麽却不會去？良久云：武帝求仙不得仙，王喬端坐却升天。以拂子擊禪床，下座。
上堂：門裏出身易，身裏出門難。冬行春令卽且置，不涉程途一句，作麽生道？良久云：渾家送上釣魚船。便下座。
上堂：普賢行，文殊智，補陁巖上清風起。瞎驢趁隊過新羅，吉獠舌頭三千里。
上堂：觀色卽空，成大智而不住生死。觀空卽色，成大悲而不住湼槃。諸禪德還會麽？東勝身洲走馬，西瞿耶尼著撲。看，看！不審維摩老子。喝一喝，擊禪床，下座。
上堂：天得一以清，地得一以寧。君王得一以治天下，衲僧得一旱地遭釘。以拂子擊禪床，下座。
上堂：動容揚古路，不墮悄然機。師云：古人與麽放開了也，還跳得出麽？直饒你跳得出，鼻孔也在翠巖手裏。且道翠巖鼻孔在什麽人處？良久云：得人一牛，還人一馬。下座。
上堂，僧問：不涉廉纖，請師速道。師云：須彌山。僧擬議，師便打。問：如何是第一要？師云：蛇穿鼠穴。如何是第二要？師云：猢猻上樹。如何是第三要？師云：村裏草鞋。問：如何是般若體？師云：箭穿楊葉。進云：如何是般若用？師云：李廣陷番。問：如何是清淨法身？師云：紫枝荻樹。云：向上更有事也無？師云：有。進云：如何是向上事？師云：風吹日炙。復顧視左右，云：放憨作什麽？便下座。
上堂：謹白參玄人，是何言歟？光陰莫虚度，雪上更加霜。下座。
上堂：道遠乎哉？觸事而真。聖遠乎哉？體之卽神。所以娑婆世界，以音聲爲佛事。香積世界，以香飯爲佛事。翠巖這裏，祇於出入息内，供養承事過去未來塵沙諸佛，無一空過者。過現未來塵沙諸佛，是翠巖侍者，無一不到，如一不到，三十拄杖。諸上座還會麽？將此身心奉塵刹，是則名爲報佛恩。擊禪床，下座。
歲旦上堂，僧問：大衆雲集，合談何事？師云：花須連夜發。進云：與麽則草偃風行也。師云：萬里望雲關。進云：入水見長人。師云：速禮三拜。復云：三十六旬竟，今朝還復起。刹那不相知，諸法何曾爾？尊卑敍禮儀，歡戚同居止。廓哉總持門，而人不能啓。玉兔金烏，藏頭露尾。以拂子擊禪床，下座。
上堂：德山入門便棒，臨濟入門便喝，看這兩箇老漢一場敗闕。然則事不孤起，起必有因。翠巖不著便，蓋是爲衆竭力。你等諸人，平地喫交，過在阿誰？良久云：當斷不斷，反遭其亂。驀拈拄杖，一時趁下。
上堂：摩竭掩室，已不及初；毗耶杜詞，至今話欛。向上一路，千聖不傳。是什麽熱，要當衲僧門下，壁立千仞，也是賊過後張弓。是你諸人心憤憤、口悱悱，皮下還有血麽？總在這裏遞相埋没，有什麽了期？以拄杖趁下。
上堂：卽今休去便休去，若覓了時無了時。此事若向言語上作解會，意根下卜度，天地懸殊。大丈夫一刀兩段，猶未相應。豈況被人唤去方丈裏，塗糊指注，舉楞嚴、肇論，根塵色法，向上向下，有無得失！他時後日，死不得其地。近世更有一般宗匠，二三十年馳聲走譽，只管教人但莫上他言句，唤作透聲色，便問東答西，以爲格外之句。將此狂解，遞相沿襲，從此混傷宗教，誑惑後生，苦哉，苦哉！我王庫中，無如是刀。總若似與麽行脚，清風月下守株人，涼兔漸遥芳草緑。下座。
上堂：汝等諸人與麽上來，大似抛却甜桃樹，尋山摘醋梨。大凡行脚人，十二時中，也須管帶些子始得。豈可只與麽隨行逐隊，虚生浪死！看他先聖百般不奈何了，向人道：我今爲汝保任此事，終不虚也。你等諸人還信麽？直饒向這裏信得及，也是聽事不真，唤鐘作甕。以拂子擊禪床，下座。
到南嶽承天，陞座。僧問：二師相見時如何？師云：石橋通大路。進云：恁麽則千里同風。師云：一字兩頭垂。進云：大衆證明，學人禮謝。師云：鈍置殺人。問：寳座既登於此日，翠嶺家風略借看！師云：雨來山色暗。進云：莫便是和尚家風也無？師云：鐵山南面三千里。師乃云：承天師兄，早是瞞你諸人了也。翠巖乍到，不可雪上更加霜。然則一言纔出，駟馬難追，事到如斯，不免塗灰抹土。蓋爲祖禰不了，殃及兒孫，三十年後，鼻孔遼天，莫錯怪人好。下座。
初入寺，陞座。僧問：法席久虚師子吼，乞師方便震雷音。師云：好生聽取。進云：與麽則一音纔剖，大衆沾恩。師云：雲綻不須藏九尾，恕君殘壽速歸丘。僧便禮拜。師乃云：法不孤起，仗境方生。道不虚行，遇緣卽應。然通方之士，舉必知歸；游涉之徒，何妨進步。有麽？良久云：釣竿斫盡重栽竹，不計功程得便休。
上堂：一道直如弦，家家當户前。有人争共進，至竟總論先。喝一喝，擊禪床，下座。
上堂：觀色卽空成大智，故不住生死。觀空卽色成大悲，故不證涅槃。驀拈拄杖云：竪窮三際，横遍十方。塵沙諸佛，天下祖師，盡在拄杖頭上，縱横十字，轉大法輪。見麽見麽？見你諸人不會，走入新羅國裏去也。卓拄杖，下座。
上堂：春日雨滋霑溥，逐根苗得門户，甜者甜兮苦者苦。便下座。
上堂：相逢不擎出，舉意便知有，也是萬里望鄉關。所以保福有言：擊石火睒電光，透得透不得，未免喪身失命。而今還有透得底麽？良久云：爲衆竭力，禍出私門。下座。
上堂：火熱風動摇，水濕地堅固。然於一一法，依根葉分布。所以雲從龍，風從虎，水流濕，火就燥。且道衲僧就箇什麽？良久云：千箇作團，萬箇作隊，困則一處睡，夢則各自做。便下座。
上堂，僧問：久戰沙場，爲什麽功名不就？師云：誰遣你？進云：道泰不傳天子令，時清休唱太平歌。師云：誰遣你？復云：元首明哉，股肱良哉，風以時，雨以時，五穀熟，萬民安。有什麽事，但能隨順世緣，自然合於正理。不見祖師道：入得世間，出世無餘。諸禪德還會麽？良久云：三邊若得渾無事，四海何愁不太平。下座。
開堂，陞座。僧問：善法堂開於此日，第一義諦請師宣。師云：何不早問！進云：學人未曉師深旨，乞師方便再垂慈。師云：去去西天路，迢迢十萬餘。問：如何是法輪境？師云：岣嶁峰高雲半出。進云：如何是境中人。師云：五湖來往任縱横。問：如何是和尚爲人一句？師曰：雨來山色暗。進云：莫便是和尚爲人處也無？師云：你眼在什麽處？僧擬議，師便打。乃云：且住且住，大象既消，希音杳絶。旁通實化，開拓權門。於是三藏五乘，對機設教，猶國家兵器，不得已而用之。爾後達磨西來，單傳心印，一花五葉，分布寰中。大似持聾作啞，何故？況你諸人各有一段事，耀古騰今，通廓等於太虚，明淨同乎皎鏡。現在可驗，固是瞞人眼不得。且何者是諸人眼？還驗得麽？若也驗得，塵沙諸佛、三乘十二分教、六代祖師、天下老和尚，盡向諸人眼裏百雜碎。若驗不得，前是案山，後是主山。良久，復拈香云：此日一會，固非小緣，匝地普天，孰不欣慶！更不敢祝賛皇風，回向諸僚，何故？古人道：吾禱久矣，豈況當今聖主、賢臣者哉？久立大衆，伏惟珍重！
上堂：直得地摇六震，天雨四花，祖師門下，白雲千里萬里。下座。
上堂：叮嚀損君德，無言最有功。任從滄海變，終不爲君通。諸禪德還會麽？口是禍門。擊繩床，下座。
上堂，拈起拄杖云：掌鉢盂向香積世界，爲什麽出身無路？挑日月於拄杖頭上，爲什麽有眼如盲？直得風行草偃，響順聲和，無纖芥可留，猶是交争底法。作麽是不交争底法？以拄杖卓一卓，下座。
上堂，舉教中道：此見及緣，元是菩提妙淨明體。又道：林木池沼，皆演法音，交光相羅，如寳絲網。奇怪！諸禪德，古聖與麽説話，唤作囘首塵勞，曲開方便。所以道：如我按指，海印發光，汝暫舉心，塵勞先起。會麽？拂子且將揮世界，拄杖權爲答話人。以拂子擊禪床，下座。
上堂，僧問：浩浩之中，如何辨主？師云：波斯入閙市。進云：與麽則不假披沙也。師云：學語之流。僧便禮拜。師云：語不離巢道，焉能出蓋纏！片雲横谷口，迷却幾人源。下座。
上堂：有情之本，依智海以爲源。含識之流，總法身而爲體。只爲情生智隔，想變體殊。達本情亡，知心體合。諸禪德會麽？古佛與露拄相交，佛殿與天王鬭額。若也不會，單重交拆。擊禪床，下座。
上堂：拂子吞却須彌山，尋常言論。德山卓牌閙市裏，作麽生商量？良久云：官不容針，私通車馬。下座。
上堂，僧問：金烏未必常當午，玉兔半夜不曾昬時如何？師云：點卽不到。僧無語。師云：會麽？僧云：不會。師云：到卽不點。問：如何是心地法門？師云：莫從人覓。進云：不從人覓，如何得？師云：此去衡陽不遠。乃云：諸禪德既入叢林，善參知識。知識非他，非他謾覓，法性徧圓，心源湛寂，避尚無門，求之何益。君不見，黄檗掩耳，百丈卷席，直下分明，無别消息。得失是非，一時冰釋。喝一喝，下座。
上堂：玄沙不出嶺，保壽不渡河。善財參知識五十三員，慧遠結黑白一十八士。雪峰三度上投子，智者九旬談法華。且道這箇漢是野干鳴，師子吼？喝一喝，擊禪床，下座。
上堂：未離兜率已降王宫，未出母胎度衆生畢。法輪到這裏，有口無用處。你等諸人，還相委悉麽？若相委悉，天下老和尚鼻孔總在你手裏。若也不會，啼得血流無用處，不如緘口過殘春。下座。
上堂：舉不顧，卽差互；擬思量，何劫悟。乃竪起拂子云：如今舉了也，你作麽生顧？良久云：擬思量，何刼悟？擊禪床，下座。
上堂，舉教中道：於三七日中，思惟如是事，我寧不説法，疾入於涅槃。師便喝云：當時若有人出來，下得這一喝，塞却老胡咽喉。豈不天下肅静，四夷蕩蕩！而今放開了也，是你諸人還皮下有血麽？良久云：爲衆竭力，禍出私門。拍禪床，下座。
上堂：古鏡照精，其精自形。古教照心，其心自明。諸禪德會麽？心明諸法朗，性昧衆緣昏。日月不到處，特地好乾坤。喝一喝，下座。
上堂：十方同聚會，箇箇學無爲。此是選佛場，心空及第歸。古人一期與麽道，衲僧家還甘也無？若甘去，行脚眼在什麽處？若不甘，轉身一句作麽生道？良久，喝一喝，拍禪床，下座。
上堂：聲色不到處，病在見聞。言詮不及處，過在唇吻。離却咽喉一句，作麽生道？還有人道得麽？若道得，坐却天下人舌頭。若道不得，法輪門下有粥有飯。下座。
上堂：便與麽會，也是雪上加霜，更待鼓兩片皮，白雲千里萬里。擊禪床，下座。
上堂：語不離窠臼，焉能出蓋纏！白雲横谷口，迷却幾人源。所以言無展事，語不投機，承言者喪，滯句者迷。你等諸人，到這裏憑何話會？良久云：欲得不招無間業，莫謗如來正法輪。珍重！
上堂，舉教中道：林木池沼皆演法音，交光相羅如寳絲網。又道：鐘鳴鼓響宣真實，水緑山青爲舉揚。諸禪德還會麽？忽若有箇衲僧出來道：話墮也。且作麽驅遣？良久云：啼得血流無用處，不如緘口過殘春。
上堂，舉古者道：學道先須有悟由，還如曾鬭快龍舟。雖然舊閣閑田地，一度嬴來方肯休。古人與麽道，大似貪觀白浪，失却手橈。衆中還有檢點得出底麽？若檢點得出，救取古人；若檢點不出，法輪今日失利去也。擊禪床，下座。
上堂：古者道：風動心摇樹，雲生性起塵。若明今日事，暗却本來人。今日事且置，作麽生是本來人？良久云：鶴有九臯難翥翼，馬無千里謾追風。珍重！
冬日上堂：節令屆書雲，山家何所論。一輪纔出海，萬類盡沾恩。以拂子擊禪床，下座。
上堂，舉明教大師示衆云：初秋夏末，莫道我不向你諸人道，大家看火燭。師云：明教老人憐兒不覺醜，蓋由土曠人稀。是你諸人，今夏在這裏，老僧深不欲向你道，惜取眉毛好。便下座。
上堂：古者道：古路若爲登，金僊道可憑，不勞平有物，不物未全稱。且道全稱一句，作麽生道？雲峰打退鼓。以拂子擊禪床，下座。
上堂：臨濟先鋒放過一著，德山後令且在一邊。獨露無私一句，作麽生道？良久云：堪嗟楚下鍾離末。以拂子擊禪床，下座。
上堂：古人道：動容揚古路，不墮悄然機。還會麽？古人與麽和底飜了也。有般漢聞之，如風過樹，有什麽救處？以拂子擊禪床，下座。
上堂，舉興化問克賓維那：汝不久爲唱道之師？克賓云：我不入這保社。化云：你會了不入，不會了不入？克賓云：我總不恁麽。化便打。遂罰錢五貫，設饡飯了，趁出院。後來却法嗣興化。師云：還會麽？路遥知馬力，歲久見人心。以拂子擊禪床，下座。
上堂：古人道：言多去道轉遠。祇如未言，道在什麽處？乃云：欲得不招無間業，莫謗如來正法輪。以拂子擊禪床，下座。
上堂：教中道：種種取捨皆是輪迴，未出輪迴而辨圓覺。彼圓覺性卽同流轉，若免輪迴，無有是處。你等諸人，到這裏且作麽生解圓覺？良久云：荷葉團團團似鏡，菱角尖尖尖似錐。以拂子擊禪床，下座。
上堂，舉僧問法眼云：秋風纔動，貧者何依？法眼云：若能知恩，卽解報恩。師乃云：還會麽？一葉飄空便見秋，法身須透閙啾啾。來年更有新條在，惱亂春風卒未休。以拂子擊禪床，下座。
上堂：僧房𨶑寂夏修持，閉户踈人怪亦知。儂家自有同風事，千里無來却肯伊。且作麽生是同風事？還會麽？餬餅蒸作家常茶飯。一言半句，古人葛藤，雲峰與你兩無交涉。下座。
上堂，舉教中道：歸源性無二，方便有多門。聖性無不通，順逆皆方便。還會麽？所以道不浪階，隨功涉位，經有經師，論有論主，你道衲僧門下還有這箇消息麽？良久云：一言纔出，駟馬難追。下座。
上堂：聲色不到處，病在見聞；言詮不及處，過在脣吻。離却咽喉脣吻一句，作麽生道？還有人道得麽？若也道得，坐却天下老師三世諸佛舌頭。若道不得，但知隨例餐䭔子，也得三文買草鞋。下座。
上堂，舉教中道：知幻卽離，不作方便；離幻卽覺，亦無漸次。大衆還會麽？須彌𨁝跳入你鼻孔裏卽且從，你道娑竭龍王年多少？肉重千斤，智無銖兩。下座。
師一日謂侍者曰：汝問訊了，一邊立地，是什麽道理？答云：不會。師云：過這邊立！侍者便過。師云：無端，無端。
舉僧問雪峰：如何是佛？峰云：寐語作什麽？師云：古人與麽道，唤作應病與藥。放過卽不可，若不放過，你這裏下得什麽語？僧擬議，師以拂子驀口打。
舉法燈禪師初開堂日示衆云：山僧本欲跧棲巖竇，隨衆過時。又緣清涼老人有不了底公案，今日出來爲他分析。時有僧問：如何是不了底公案？燈便打云：祖禰不了，殃及兒孫。僧云：過在什麽處？燈云：過在我殃及你。師云：這漢一期與奪，也似光前絶後。及乎拶著，又却龍頭虵尾。如今莫有爲清涼作主底麽？
舉教中道：法身流轉於五道，是故衆生現時法身不現。乃豎起拂子云：這箇是拂子，那箇是法身？又云：這箇是法身，那箇是拂子？會麽？法身吞却拂子，拂子吞却法身？於此若不會，十月仲陽春。
舉黄檗一日問百丈云：從上相承底事，和尚如何指示於人？百丈據坐。檗云：後代兒孫將何傳受？百丈云：我將謂你是箇人。便歸方丈。師云：憐兒不覺醜。然雖如是，盡法無民。
舉玄沙和尚一日見長生，乃作一圓相。生云：一切人出此不得。沙云：情知你向鬼窟裏作活計。生云：某甲只恁麽，和尚作麽生？沙云：一切人出此不得。生云：某甲適來與麽道，爲什麽不得？和尚便道得？沙云：我道得，你道不得。師云：道得道不得，總在玄沙圈繢裏。如今還有出得底麽？
舉僧問趙州：學人乍入叢林，乞師指示。趙州云：你喫粥了也未？僧云：喫粥了也。州云：洗鉢盂去。其僧大悟。後雲門拈云：且道有指示無指示？若道有指示，向伊道什麽？若道無指示，其僧因什麽悟去？師云：雲門不識好惡。恁麽説話，大似爲虵畫足，與黄門㦳鬚。翠巖則不然，這僧與麽悟去，入地獄如箭射。
舉雪峰示衆云：盡乾坤大地，撮來如一粒粟米大，抛向面前。漆桶不會，打鼓普請看！師云：雖然匹上不足，翠巖更與葛藤。拈拄杖云：還見雪峰麽？
舉黄檗在南泉會裏爲首座，一日捧鉢盂向南泉位上坐，南泉入堂見，乃問：長老什麽年中行道？檗云：威音王已前。泉云：猶是王老師兒孫在。下去！檗便過第二位坐，泉便休。師云：從來叢林極有商量。或有道：須知黄檗有陷虎之機。又道：須知南泉有殺虎之威。若據與麽説話，誠實苦哉。殊不知這般老賊有年無德，一箇喫飯坐處也不依本分。若在翠巖門下，説什麽威音王已前，王老師更大？直須喫棒了趁出。
舉雲門大師示衆云：佛法也大有，祇是舌頭短。師云：雲門大師與麽道，也是秦州來。僧云：和尚作麽生？師便打。
舉祖師道：泡幻同無礙，云何不了悟？達法在其中，非今亦非古。師驀拈拄杖云：三世諸佛，六代祖師，天下衲僧鼻孔，總在這裏。又打香臺一下云：南贍部洲，北鬱單越。
舉汾州和尚示衆云：識得拄杖子，行脚事畢。師拈起拄杖云：這箇豈不是拄杖子！阿那箇是你行脚事？復云：槪𣗖横擔不顧人，直入千峰萬峰去。
舉：古者道：有物先天地，無形本寂寥。能爲萬象主，不逐四時凋。且道是什麽物？又云：水長船高。
舉古者道：過去諸如來，斯門已成就。現在諸菩薩，今各入圓明。未來修學人，當依如是法。師云：停囚長智，養病喪軀。驀拈拄杖云：什麽處去也？
舉古者道：禪非意想，道絶功勳。汝等諸人作麽生參？
舉祖師道：如來一切法，爲度一切心；我無一切心，何用一切法？還信得及麽？若信得及，止宿草庵，且居門外；若信不及，長連床上，有粥有飯。
舉肇法師道：智有窮幽之鑒，而無知焉；神有應會之用，而無慮焉。古人與麽道，也大殺費力，争如諸上座寒卽圍爐向火，熱卽竹林溪畔坐！然雖如是，我且問你畢竟事作麽生？
舉祖師道：吾本來兹土，傳法救迷情。你道這漢還自救得也未？又道：一花開五葉，結果自然成。一人傳虚，萬人傳實。
舉古者道：剃髮著袈裟，宜應行聖道，自餘閑雜事，俱爲生死因。師云：你等諸人，横擔拄杖，撥草瞻風，遶天下行脚。且道還曾踏著田地也無？僧無對。師云：虚生浪死漢。
舉瑞巖空寂禪師，尋常方丈内自召主人公，自云：喏。又云：惺惺著。師云：鬼窟裏作活計。却問傍僧云：你還識瑞巖老漢麽？僧無對。師云：蒼天，蒼天！
舉教中云：有智若聞，則能信解；無智疑悔，則爲永失。師云：釋迦老子壓良爲賤，你還甘麽？若甘去，行脚眼在什麽處？若不甘，轉身一句作麽生道？
舉智門和尚道：何物苦求而不得？何物不求而自來？何物鐵椎打不破？何物晝合而夜開？若人會得山僧意，琉璃殿上長青苔。師云：會麽？穿破你髑髏，拶破你鼻孔。
師一日，僧侍立次，師忽召云：某甲！僧應諾。師云：過去諸佛也與麽，未來諸佛也與麽。僧云：和尚又作麽生？師便打。復云：來，來！僧近前，師云：我早是無端入屎坑裏，是你屎臰氣也不知。
舉盤山和尚道：似地擎山，不知山之孤峻；如石含玉，不知玉之無瑕。師云：這老漢生來莽鹵，學處顢頇。似地擎山，如石含玉，什麽處得這消息來？
舉教中道：此見及緣，元是菩提妙淨明體。祖師亦云：六塵不惡，還同正覺。師云：會麽？直饒你向這裏叅見祖師了，更買草鞋行脚三千里外，也被翠巖换却眼睛了也。還有不甘底麽？
舉睦州見僧來，云：見成公案，放你三十棒。師云：作賊人心虚。
舉古者道：虚堂閴寂夏修持，閉户踈人恠亦知，儂家自有同風事，千里無來却肯伊。師云：説什麽千里無來！直得萬里無來，鼻孔也在翠巖手裏。僧云：和尚只見錐頭利，不見鑿頭方。師呵呵大笑云：道什麽？僧擬議，師以拄杖趁出。
舉盤山道：心若無事，萬法不生。師云：會麽？僧云：不會。師云：賴遇你不會，山僧拾得口喫飯。
舉睦州示衆云：放開也在我，揑聚也在我。師云：負入不負出。
舉古人道：山河石壁，不礙眼光。師云：作麽生是眼？又拈起拄杖，打禪床一下云：須彌山百雜碎卽不問，你且道娑竭羅龍王年多少？
舉舍利弗問須菩提：夢中説般若波羅蜜，與覺時是同是别？師遂喝云：當時若下這一喝，免見落三落四。須菩提云：此義幽深，吾不能説，此會有彌勒大士，當往問之。師云：果然。舍利弗遂迴首問彌勒，彌勒云：誰名彌勒？誰是彌勒者？師云：什麽處去也？
舉五洩初參石頭，纔到門便問：一言相契卽住，一言不契卽去。石頭據坐，五洩拂袖便行。石頭遂召：闍黎，闍黎！五洩迴首。石頭云：從生至死，只是這箇，迴頭轉腦作什麽？五洩因而有省。師云：石頭老坐不定、把不住，似這般擔板漢，教去便休；又唤迴頭來，却被他塗糊一上，道我向這裏有箇悟處，驢年未夢見在。
舉古德云：擬將心意學玄宗，狀似西行却向東，徒經累劫終難會，會得還歸六道中。僧云：某甲不會。師云：苦瓠連根苦，甜瓜徹蒂甜。
舉木平參洛浦，問：一漚未發時如何？浦云：移舟諳水脉，舉棹别波瀾。木平不契。後參盤龍，亦如前問，龍云：移舟不别水，舉棹卽迷源。木平於是大省。師云：這漢當初於洛浦言下悟去，猶校些子，却向盤龍死水裏淹殺。後來有人問：如何是木平？答云：不勞斤斧。師云：果然只在這裏。諸禪德，大凡發足超方，也須甄别邪正，識辨真僞，帶些眼筋始得。然雖如是，賊過後張弓。
舉趙州問南泉：知有底人向什麽處去？泉云：山下作一頭水牯牛去。州云：謝和尚指示。泉云：昨夜三更月到窻。師云：若不是南泉，洎乎打破蔡州。
舉法眼示衆云：識得凳子，周匝有餘。雲門云：識得凳子，天地懸殊。師云：官不容針，私通車馬。
舉僧問葉縣省和尚：諸餘卽不問，如何是當今施設？省云：有你這驢漢問！僧云：恁麽則打鼓弄琵琶去也。省云：󱃘胄放屁聲。師云：然則倚勢欺人，争柰事不孤起。葉縣失却一隻眼，還有點檢得出麽？若也點檢得出，翠巖分坐與你；若檢點不出，横按鏌鎁全正令，太平寰宇斬癡頑。
舉祖師示衆云：吾有一物，非青黄赤白男女等相，汝等諸人還識麽？師云：當時忽有箇漢出來爲衆竭力，不惜身命，便與掀倒禪床，喝散大衆，子孫也未到斷絶。却有沙彌出來道：某甲識。祖云：你既識，唤作什麽？云：是諸佛之本源，神會之佛性。祖便打云：吾唤作一物尚不中，你更唤做本源佛性，此子已後設有把茅蓋頭，只成得箇知解宗徒。師便喝云：祖禰不了，殃及兒孫。如今還有不甘底麽？
舉僧問汾州：如何是接初機句？州云：你是行脚僧。如何是驗衲僧句？州云：西方日出卯。如何是正令行底句？州云：千里馳來呈舊面。如何是定乾坤底句？州云：北俱盧洲長粳米飯，食者無貪亦無嗔。州云：將此四轉語驗天下衲僧。師云：將此四轉語被天下衲僧勘破。
舉保壽開堂，三聖爲請主。纔陞座，聖推出一僧，保壽便打。聖云：似恁麽爲人，瞎却鎮州一城人眼去在。壽擲下拄杖，便歸方丈。師云：臨濟一宗，掃地而盡，因什麽到這裏？驀拈起拄杖云：什麽處去也？
舉興化一日與同光帝坐次，帝云：朕收下中原，獲得一寳，只是無人酬價。興化云：略借陛下寳看！帝以兩手舒開幞頭脚。化云：君王之寳，誰敢酬價！師云：會麽？真不掩僞，曲不藏直。有眼者辨取。
舉睦州問僧：什麽處來？僧云：那邊劄。州云：老僧屈。僧云：和尚卽得。州云：擔枷過狀，擗脊便打。師云：睦州何用繁詞？那邊劄，擗脊便打。
舉先地藏問修山主：甚處來？主云：南方來。藏云：南方近日佛法如何？主云：商量浩浩。地藏云：争如我這裏插田博飯喫！師云：會麽？插田博飯喫，言中誰辨的？午後打齋鐘，金剛曾失色。舉睦州示衆云：裂開也在我，揑聚也在我。時有僧問：如何是裂開？州云：三九二十七，菩提湼槃，真如解脱，卽心卽佛，我且恁麽道，你又作麽生？僧云：某甲不恁麽道。州云：盞子落地，楪子成七片。師云：會麽？相駡饒你接嘴，相唾饒你潑水。
舉雪竇示衆云：要知真實相爲，但以上無攀仰，下絶己躬，自然常光現前，箇箇壁立千仞。師云：雪竇與麽爲人，入地獄如箭。
舉五通仙人問佛：佛有六通，我有五通，如何是那一通？佛召仙人，仙人應喏。佛云：那一通，你問我。師云：大小瞿曇，被這外道勘破了也。有傍不肯的，出來！我要問你，如何是那一通？
舉古人道：牽牛向水東，不免官中徭役，牽牛向水西，不免官中徭役。不如隨分納些子。師云：説什麽納些子，盡乾坤大地、色空明暗、情與無情，總在翠巖這裏。放行，則隨緣有地；把住，則逃竄無門。且道放行好，把住好？
舉僧參南院，纔入方丈，以手指云：敗也。院乃拈起拄杖，度與僧。僧纔接，院便打。師云：這僧雖然頂上有光，争柰脚下似漆。直饒十字縱横，朝打三千，暮打八百。
舉古人道：無邊刹境，自他不隔於毫端；十世古今，始終不離於當念。師云：手擎日月，背負須彌卽不問，你新羅國裏一句作麽生道？
舉古人道：閙市裏識取天子，百草頭上薦取老僧。雲門道：蝦䗫入你鼻孔裏，毒虵穿你眼睛中，且向葛藤處會取。師云：雲門大師恁麽道，大似和泥脱墼。若無後語，疑殺天下人。翠巖今日因行不妨掉臂。乃豎起拂子云：還見雲門麽？
舉世尊一日於湼槃會上，人天普集，以手摩胷，告大衆云：汝等善當觀我紫磨黄金身，瞻仰令足，莫令後悔。若言吾滅，非吾弟子；若言吾不滅，亦非吾弟子。于時百千萬衆一時悟道。師云：然則膏肓之門，不足以發藥，翠巖且作死馬醫。你等諸人皮下還有血麽？
舉南泉一日問黄檗：定慧等學，明見佛性，此理如何？檗云：十二時中，不依倚一物始得。泉云：莫是長老見處？云：不敢。泉云：漿水錢且致，草鞋錢教什麽人還？檗便休。師云：若不同床卧，焉知被裏穿。舉古者道：露裸裸，赤灑灑，四維無遮障，上下没可把。師云：朝游羅浮，暮歸檀特卽不問，你脚跟下一句作麽生道？
舉龐居士問馬祖：不昧本來人，請師高著眼。祖直上覷。士云：一等無弦琴，唯師彈得妙，祖直下覷。士禮拜，祖便歸方丈。士隨後云：今日弄巧成拙。師云：且道賓家弄巧成拙，主家弄巧成拙？還有人揀得出麽？若揀得出，三十棒一棒也較不得；若揀不出，來年更有新條在，惱亂春風卒未休。
舉教中云：有諍則生死，無諍則湼槃。師云：直得風行草偃，響順聲和，不求諸聖，不重己靈，無纖芥可留，猶是争諍法。且作麽生是無諍底法？
舉古者道：三世諸佛不知有。師云：如蟲蝕木，狸奴白牯却知有。師云：雪上加霜。
舉德山問龍潭：久嚮龍潭，及乎到來，潭又不見，龍又不現。潭云：子親到龍潭山便休。師云：你識龍潭老麽？僧擬議，師以拂子驀口打。僧入室。
舉僧問趙州：萬法歸一，一歸何所？師便喝，僧茫然。師却問：趙州道什麽？僧擬議，師以拂子驀口打。
舉僧問智門祚和尚：如何是佛？門云：踏破草鞋赤脚走。如何是佛向上事？門云：拄杖頭上挑日月。師乃問僧：會麽？僧云：不會。師乃以頌示之：鞋穿赤脚走，衲僧休大口。日月杖頭挑，面南看北斗。僧便禮拜出。師云：來，來！僧乃迴頭，師云：莫教撞著露柱。
舉潙山祐和尚方丈頌云：潙山方丈，峭峻難上。若人踏著，氣如樊將。師云：作家宗師，天然有在。僧云：和尚作麽生？師有頌示之：翠巖方丈，曾無遮障。衲子入來，便見和尚。僧便禮拜起。師云：還見翠巖這箇老漢麽？僧擬議，師以拂子驀口摵。
舉僧問香林：如何是衲衣下事？林云：臘月火燒山。師乃問僧：會麽？僧云：不會。師云：你爲什麽謾老僧？其僧良久云：某甲也有箇會處。師云：香林亦須喫棒。
小參，舉先百丈因歲暮示衆云：你一隊後生，經律論固是不知也，入衆參禪，禪又不會。臘月三十日，且作麽生折合去？師云：灼然，諸禪德，去聖時遥，人心淡薄，看却今之叢林，更是不得也。所在之處，或聚徒三百五百，浩浩地，祇以飯食豐濃，寮舍穩便爲旺化也。中間孜孜爲道者無一人。設有十箇五箇，走上走下，半青半黄，會卽總道我會，各各自謂握靈虵之寳，孰肯知非？洎乎挨拶鞭逼將來，直是萬中無一，苦哉，苦哉！所謂般若叢林歲歲凋，無明荒草年年長。就中今時後生，纔入衆來，便自端然拱手，受他别人供養。到處菜不擇一莖，柴不般一束，十指不霑水，百事不干懷，雖則一朝快意，争柰三塗累身！豈不見教中道：寧以熱鐵纏身，不受信心人衣；寧以洋銅灌口，不受信心人食。上座若是去，直饒變大地作黄金，攪長河爲酥酪，供養上座，也未爲分外。若也未是，至於滴水寸絲，便須披毛戴角，牽犂拽杷，償他始得。不見祖師道：入道不通理，復身還信施。此是決定底事，終不虚也。諸上座，光陰可惜，時不待人。莫待一朝眼光落地，菑田無一簣之功，鐵圍陷百刑之痛。莫言不道，珍重！
挂錫西原上，玄徒苦問津。千峰消積雪，萬木自迴春。谷暖泉聲遠，林幽鳥語新。翻思遺隻履，深笑洛陽人。
挂錫西原上，誰同振此風。卷簾千嶂日，坐石一枝筇。雪嶺書無説，衡陽信不通。迴觀清景外，雲鳥自憧憧。
一印印泥，賢愚共知，裂轉鼻孔，頂上金槌。一印印水，徒張脣嘴，未涉流沙，洪濤競起。一印印空，明月清風，爍迦羅眼，齋後之鐘。
林下春時節，融融萬物新。睠兹和煦力，孰不謂通津。
林下春時節，幽居境倍清。曉雲分岳色，流水帶鶯聲。
林下春時節，遲遲日漸暄。不知歌有道，泉石自相便。
林下春時節，誰同狎此心。野花開不盡，巗檜冷森森。
散誕不拘儀軌，終日拖泥帶水。茫茫竟未知歸，教伊從誰雪恥。
困來抱囊無語，傍觀盡生疑慮。未免開獻諸人，是甚閑家破具。
貧道本無遮護，舉目知君罔措。可憐二月三月，是處蜂狂蝶舞。
莫訝衣裳破碎，入廛且無忌諱。横身要道等人，那箇便知圈繢。
日暮愛游貧里，豈是圖他小利。分明報你諸人，臘水冰霜滿地。
余有一道，千聖不到。北走南奔，相頭買帽。是何之道？雲横碧嶠。
余有一辨，風生岳面。舉目千差，知君不薦。是何之辨？僧堂佛殿。
余有一説，善知時節。若人會得，眼裏添榍。是何之説？春寒秋熱。
余有一劒，寒光若練。虎嘯風生，飛霞走電。是何之劒？灰頭土面。
余有一機，聖凡共知。拈却鼻孔，舉起須彌。是何之機？淵明皺眉。
赫日光中誰不了，底事堂堂入荒草。擔簦負笈苦勞心，從門入者非家寳。演宗乘，提祖教，千年枯骨何堪咬！南北東西歸去來，拈得鼻孔失却口。
經不看，禪不會，終日擁爐長瞌睡。五湖禪子競頭來，眨上眉毛三門外。
翠巖不會禪，仰面看青天。打破大唐國，笑殺老南泉。
雪雪片片，交飛無暫歇；萬里江山一樣平，要津把斷底時節。
文殊印，普賢訣，杲日當空還漏泄。無言童子念摩訶，橋梵鉢提長吐舌。
宗本纔彰義已賒，徒將心識話周遮。漁人夜唱歸煙島，樵父春行踏落花。
成壞總别同異，帝網交參六義。拈起大地山河，透出過現未世。文殊夢裏揚眉，普賢空中彈指。三十年後自看，且恁和泥合水。
灌水不滿巵，運雪不填井。吁哉碧眼人，迢迢涉葱嶺。絶粒既無功，負春寧有省。一花五葉開，猿嘯諸峰頂。
入門何必辨來機，潦倒禪和不自知。栢樹庭前剛指注，翻令平地下針錐。
抱拙少林已九年，趙州忽長庭前栢。可憐無限守株人，寥寥坐對千峰色。
平常心是道，舉步入荒草。翻嗟王老師，到底不能曉。玉兔金烏任飛走。
桃花見後謂無疑，壯志由來本是伊。若問玄沙言未徹，現前贓物自家知。
趙州有語喫茶去，明眼衲僧皆賺舉。不賺舉，未相許，堪笑禾山解打鼓。
杖林山下竹筋鞭，頭尾拈來總一般。莫怪玄沙不出嶺，他家元是釣魚船。
言中辨的老禪和，驀直臺山路不蹉。勘破却回人莫問，岳陽船子洞庭波。
踏著秤槌硬似鐵，矇矄禪和猶未瞥。三冬嶺上火雲生，六月長天降大雪。
杜禪和，杜禪和，一箇餬餅無柰何。禮拜任君頭着地，海東船子過新羅。
洞山有語麻三斤，衲子擎拳要問津。因憶舊年看草字，張顛顛後更無人。
休問藏身北斗，撩他露柱煩惱。𨁝跳撞入燈籠，穿却湖南長老。
北斗藏身事不孤，韶陽猶是喪殘軀。而今澤國垂綸者，猶把腥膻誑懵夫。
侍余函丈二三秋，日損由來道未詶。何事解衣輕取别，鉢囊猶挂樹梢頭。
落落循環在手，茫茫未知出跳。雖然本自圓成，争柰其中一竅。放行怛薩舒光，把住毗沙匿耀。有時捉向手中，貴與衲僧取笑。
狀奪西河類，雄雄鎮北峰。爪牙終不露，狐兔自潛蹤。
草堂危構若耶西，九夏幽居景物奇。簾卷亂峰初雨後，白雲流水自相隨。
化門舒卷豈同時，出塞還須斬萬機。道泰却旋林下日，卷簾閑看岳雲歸。
禪人别我訪南宗，吴楚山川去幾重。莫謂臨岐無可贈，萬年松在祝融峰。
一語通諸密，開權涉化門。當機如有路，北斗坐南坤。
振錫歸韶石，重來欵竹扉。無言宣祖意，溢目太陽輝。
一字不出頭，十字不挑脚。可惜少林人，端坐無斟酌。孰云錯，金錫高擎返故鄉，清風浩浩生寥廓。
故國曾不住，他鄉無暫留。肩横一枝錫，何處問蹤由。
凛凛冰風臨晚景，環廬獨坐雙峰頂。茫茫六合曾未知，月寫千江萬江影。
跡遁寒巗雲鳥絶，陰崖流水花微發。昨夜天風掃石床，寥寥坐對三生月。
一葉落兮天下秋，古今人事謾悠悠。皇恩三讓名還大，千載真風詠未休。
情忘應許道相交，肯謂川途有所遥。月皎五峰湘水白，雲蒸石廪露偏饒。
曹溪何幸示來書，忽憶當年在大愚。堪笑堪悲無限事，甜瓜生得苦葫蘆。
握草爲金未足奇，韶陽風骨與誰知。年來老大渾無用，應對盧公獨歛眉。
刊石休誇自點頭，武陵法道欲誰酬。年來應是慵開眼，獨坐龍門見九州。
南北山居道不殊，不殊猶未得通途。龍峰地暖花應秀，石廪雲寒萬仞孤。
辭家日久慕參禪，不憚崎嶇甚可憐。報汝速須歸故里，闌冬耕取昔年田。
雪壓怪松枝欲折，衰病畏寒長擁爐。添薪坐久眼忽瞑，偃卧不知山月晡。
岳頂雲披，清風貌古，一漚未形，萬機起縷。道極致淳，行敦亡矩，稽首木平，不勞斤斧。
頂高頰拳，祖佛之怨。脣尖鼻缺，禪庭之孽。天下人憎，這箇老傑。十五十六，天輪地軸。日面月面，神號鬼哭。少室從風竹馬年，而今莫問胡家曲。
壞衲曾披蒙雪頂，遶軒松竹冷相侵。虚堂夜永坐將半，花落嵓前知幾深。
片片殘紅隨遠水，依依煙樹帶斜陽。横筇石上誰相問，猿嘯一聲天外長。
静聽涼飈遶洞溪，漸看秋色入冲微。漁人撥破湘江月，樵父踏開松子歸。
壠麥重重覆紫煙，太平時節見豐年。野雲忽散孤峰出，列派横飛落澗泉。
凍把巖根雪尚稠，暮雲閑鏁遠峰頭。地爐榾柮高燒起，石銚烹茶時一甌。
溢目江山雪正深，旅庭寒色尚沉沉。尤忻象外有良契，時以嘉言慰此心。
竹齋欹枕病方迴，春餤梅花忽寄來。珍重此恩何以報，搘筇時上石樓臺。
散盡浮雲落盡花，到頭明月是生涯。天垂六幕千山外，何處清風不舊家。
澹然金菊映秋光，底事無人泛玉觴。翻憶陶潛舊池上，肯教和草過重陽。
道薄常慙繼祖猷，退居嵓谷任春秋。齋時自有盂羹飯，六合清風卒未休。
道薄常慙繼祖天，瞬眸金色已虚傳。而今猶舉僧伽服，端坐雞峰誑後賢。
道薄常慙繼祖燈，老來林下笑盧能。抱腰持石長三尺，不愧黄梅會裏僧。
道薄常慚繼祖心，九年何事絶知音。到頭無賴空迴首，皮髓紛拏直至今。
道薄常慙繼祖門，隨家豐儉且安貧。掌間日月須彌走，把住南星對北辰。
鷄鳴丑，朕兆之前還亂走。夢裏論量幾萬般，天明無是虚開口。
平旦寅，山河大地掌中擎。金剛焰裏空彈指，碧眼胡僧來未能。
日出卯，烜赫威光無剩少。茫茫宇宙未知歸，競向途中鬭機巧。
食時辰，南北東西誰是親。鉢裏不逢香積飯，深慙枉作出家人。
禺中巳，信手拈來無不是。迷却南街走北街，草鞋踏破因誰置。
日南午，翻出囊中無一縷。銅頭鐵額知未知，草偃風行立千古。
日昳未，休話真如論實義。官家不許夜行人，誰教醉酒街頭睡。
晡時申，遊子前來問要津。鉢盂打破渾閒事，茶鹽少了却生嗔。
日入酉，朝參暮請何曾有。不如静坐念金剛，從他笑破衲僧口。
黄昏戌，一點寒燈照幽室。鐘鼓喧轟閙一場，摩訶般若波羅蜜。
人定亥，啐啄之機遭哂怪。自從胡亂知幾年，不曾少人一文債。
夜半子，開眼尿床到如此。老胡猶自涉崎嶇，石塔空留鎮熊耳。
住世六十五年，爲僧五十七夏，玄徒休問指歸，鼻孔大頭向下。
悦禪師語者，青山白雲，開遮自在；碧潭明月，撈摝方知；鐵石崩崖，霜弓劈箭。不受然燈記莂，自提三印正宗。假令古佛出頭，也下一椎定當。前則激惠南老子，出泐潭死水，而印慈明。後則勸祖心禪師，撥大愚寒灰，而見黄檗。看儂兩着，須天下碁客受先；破此一塵，與四海󲳴宗點眼。有懷疑者，是不肯山谷老人；擬欲全提，且救取無爲居士。黄庭堅題。
開堂日，宣疏罷。師乃云：大通智勝佛，十劫坐道場。佛法不現前，不得成佛道。今日四衆圍繞，佛法現前，還得不得？良久云：欲行千里，一步爲初。便登座，拈香祝聖罷。又拈香云：大衆，此一瓣香還知落處麽？更不覆藏，直爲先黄龍南禪師爇向爐中去也。於是趺坐白槌竟，師召大衆云：當須自觀。若此觀者，名爲正觀；若他觀者，名爲邪觀。邪正未分，有疑請問。
僧問：列祖陞堂，賢侯堅請，向上宗乘，請師舉唱。師云：六六三十六。進云：常憶江南三月裏，鷓鴣啼處百花香。師云：好箇消息。進云：今日郎中承此善，退身三拜謝師恩。師云：深。僧禮拜。問：語默二途皆易辨，師今得法嗣何人？師云：早來向你道了也。進云：恁麽則黄龍的子，臨濟親孫去也。師云：猶自卜度在。進云：而今四海清如鏡，行人莫與路爲讎。師云：速禮三拜。
問：世尊出世，梵釋相隨。郎中請師，將何報答？師云：一雨普及，萬物咸滋。進云：一言生筆下，萬古落人間。師云：人間事又作麽生？進云：浪盡還歸水，月落不離天。師云：閑言語。
行者問：天地以萬物爲芻狗，聖人以百姓爲芻狗，未審和尚以何爲芻狗？師云：點。進云：禍入僧門。師云：交。行者擬議，師便喝。行者禮拜，師云：得與麽有前無後。
問：此日人天普集，太守臨筵。祖意西來，乞師端的。師云：的。進云：一句已蒙師指示，向上宗乘事若何？師云：向下底。進云：若不登樓望，焉知滄海深！師云：過。進云：四衆沾恩，學人禮謝。師云：猶欠一著在。進云：傍觀者醜。師云：放。
有僧出云：這裏是什麽所在？師云：好好問著，且莫虚頭。問：如何是虚頭一句？師云：這虚頭漢。僧無語，師便喝。僧擬進語，師云：鈍置殺人。進云：真善知識。師云：你是不得已也。復云：問話且止，祇知問佛問法，殊不知佛法來處。且道從什麽處來？乃垂下一足云：昔日黄龍親行此令，十方諸佛無敢違者。諸代祖師，一切聖賢，無敢越者。無量法門，一切妙義，天下老和尚舌頭，始終一印，無敢異者。無異卽且止，印在什麽處？還見麽？若見，非僧非俗，無偏無黨，一一分付；若不見，而我自收。遂收足。乃喝云：兵隨印轉，將逐符行。佛手驢脚，生緣老，好痛與三十棒。而今會中，莫有不甘者麽？若有，不妨奇特；若無，新長老謾你諸人去也。故我大覺世尊，昔日於摩竭陁國十二月八日明星現時，豁然悟道。大地有情一時成佛。今有釋子沙門克文，於東震旦國大宋筠陽城中，六月十三日赫日現時，又悟箇什麽？以拂子畫一畫云：我不敢輕於汝等，汝等皆當作佛。下座。
師於熙寧八年，在洞山受請，於法座前拈帖示衆云：最初一句子，便要衆人知。還會麽？良久云：符到奉行。維那宣帖罷，師乃云：大衆，諸佛出興於世，總祇赴箇時節。且道貧道今日赴箇什麽時節？遂指法座，召大衆云：今古應無墜，分明在目前。便陞座。乃云：還有問話者麽？時有僧問：承古有言：不見一法卽如來，方得名爲觀自在。如何是自在底事。師云：透七透八。進云：龍得水時添意氣，虎逢山色長威獰。師云：暗。進云：前村深雪裏，昨夜一枝開。師云：閑言語。
問：施主慇懃伸三請，今日當筵事若何？師云：新豐洞裏水潺潺。進云：若然者，得聞於未聞去也。師云：且道聞底事作麽生？僧提起坐具，師云：杜撰禪和。進云：大衆證明，學人禮謝。師乃嘘嘘。復云：更有問話者麽？良久，乃喝云：昔日大覺世尊起道樹，詣鹿苑爲五比丘轉四諦法輪，唯憍陳如最初悟道。貧道今日向新豐洞裏只轉箇拄杖子。遂拈拄杖，向禪牀左畔云：還有最初悟道底麽？良久云：可謂丈夫自有衝天志，不向如來行處行。喝一喝，下座。
初入院陞座，僧問：天地亢陽，願垂一雨。師云：自有清涼者。進云：與麽則羣生有賴也。師云：知恩者少。進云：雲散家家月，春來處處花。師云：不易念得來。
問：如何是聖壽境？師云：參差舊屋宇，到者始應知。進云：如何是境中人？師云：一似不相識。進云：人境已蒙師指示，向上宗乘事若何？師便喝，僧禮拜。師云：不消一喝。
問：昔日世尊出世，坐斷乾坤。今朝和尚出世，意旨如何？師云：四衆圍繞。進云：大衆證明，學人禮拜。師云：何不更問？復云：青山淥水不能住，白日紅塵却自歸。而今避不得也，且混俗和光，灰頭土面，笑他林下人也要笑，若解笑，甚奇妙，十字街頭拈得箇破布衲襖，抖擻塵埃示衆人。好不好，曉不曉，從他肉案頭歌叫。喝一喝云：回頭轉腦。
晚參，上堂。僧問：不離當處常湛然，覓卽知君不可見。見卽不問，如何是不離底事？師云：傾心吐膽。進云：若不登樓望，安知滄海深？師云：祇如湛然底事，又作麽生？進云：三門佛殿長相對，翠竹松風滿院寒。師云：多虚不如少實。進云：也須檢點過。師便喝。復云：彌勒真彌勒，分身百千億。時時示時人，時人皆不識。拈拄杖云：還識麽？千箇萬箇，但識取這箇。擲下拄杖，下座。
因請首座維那典座上堂，問：流水下山非有意，片雲歸洞本無心。如何是無心一句？師云：你是有心耶？無心耶？進云：疊石峰高嶮，白雲出故關。師云：莫道無心好。僧禮拜。師云：三十年後醒去在。復云：三德六味，施佛及僧。香積厨中，善調在手。三世諸佛，向砧槌上聲聲相應。且道相應箇什麽？良久云：問取堂中第一座。
上堂，僧問：曉色未分人盡望，及乎天曉意如何？師云：你見麽？進云：城隍雖淡薄，林下道相親。師云：這裏是什麽處所？復云：有進有退，有急有緩。道在變通，事乃成就。監院荷檐竭力，街坊善巧化人。知客臨時接引，長老據欵結案。還有不涉斯美者麽？良久云：明年更有新條在，惱亂春風卒未休。
上堂，僧問：真則是幻，幻則是真。真幻既除，道歸何處？師云：若有處所，堪作什麽？進云：千江有水千江月，萬里孤舟萬里身。師云：却不如是。進云：江上漁人空點頭。師云：適來向你道什麽？僧便喝。師云：好一喝。僧又喝。師云：兩喝後，又作麽生？僧禮拜云：猶嫌少在。師乃嘘嘘。復云：大衆宿來萬福。數日人事相煩，更不一一陳謝，禮繁則亂，知是般事便休。且道是什麽事？驀拈拄杖云：風不鳴條，雨不破塊。堯風蕩蕩，行人讓路，萬姓歌歡。筠陽城中，誰家竈窟裏無煙？張公吃酒李公醉。卓拄杖云：寒山拾得。
上堂：昨日有僧從泐潭來，却往仰山去。驀拈拄杖云：筠陽城中，聖壽院裏，打鼓普請喫茶。
上堂，有化主問：承古有言：天得一以清，地得一以寧，君王得一以治天下。未審衲僧得一時如何？師云：善爲化導。進云：恁麽，則紅塵路上無閑客也。師云：家家觀世音。僧禮拜。師云：更須著力。復云：我觀法王法，法王法如是。驀拈拄杖云：穿却你諸人鼻孔，换却你諸人眼睛。還我法王法來！乃喝云：差之毫釐，失之千里。擲下拄杖，下座。
上堂，僧問：十方佛土中，唯有一乘法。如何是一乘法？師云：百尺幡竿尾指天。進云：學人退身三步去也。師云：脚跟下七縱八横。進云：月色和雲白，松聲帶露寒。師便喝，僧亦喝。師云：這野狐精！復云：宿來大衆萬福。方期首夏，已是初秋。今朝改旦七月一日。嗟乎！流光電速，四序推移，是事不常，人亦漸老。還有不涉老少者麽？良久云：八十翁翁著繡靴。
因逍遥長老來，上堂。僧問：一句了然超百億。一句卽不問，如何是百億？師云：道士繫腰帶。進云：一堂風冷淡，千古意分明。師云：番人頭戴冠。進云：大衆證明，且禮三拜。師喝云：瞎漢。復云：青山深處人，來我紅塵裏。紅塵偶不見，白雲與流水。耳目何所分，浮名與浮利。爲是紅塵非，爲復青山是？是非兩途間，幾多殊未已。幸遇逍遥人，可述逍遥理。下座。
上堂：天地與我同根，萬物與我一體。脚頭脚尾，横三豎四。北俱盧洲火發，燒著帝釋眉毛。東海龍王忍痛不禁，轟一箇霹靂。直得傾湫倒岳，雲黯長空，十字街頭廖胡子醉中驚覺起來。撫掌呵呵大笑云：筠陽城中，近來少賊。乃拈拄杖云：賊，賊！下座。
上堂：開雲門門，七通八達，却須知有關棙子去著。若也不知，雖活如死。現黄龍龍千變萬化，更須到伊窟宅潛處。若不到，有眼如盲。諸德，我觀法王法，法王法如是。有眼者辨取。
因清涼長老到，上堂：熱惱既盡，清涼現前。分别不生，虚明自照。然後，我當按指，海印發光；汝暫舉心，塵勞先起。乃喝云：三世諸佛，一棒打殺，填溝塞壑，抛東擲西，一任諸人看。驀拈拄杖云：過去諸佛亦如是，現在諸佛亦如是，未來諸佛亦如是。遂擲下云：看！
上堂，僧問：如何是珠？師云：炟赫光明在目前。進云：滿城盡是知音者，吟出新詩與衆看。師云：誰是知音者？僧云：大衆證明，學人禮拜。師云：虚頭漢！復云：一葉落，天下秋。老僧慵剃雪霜頭，風浩浩，水潺潺，忙者自忙閑者閑。終南山色翠相倚，湘岸橘朵紅鈎攀。諸禪德，會卽途中受用，不會且世諦流傳。拈拄杖云：不是途中受用，又作麽生傳？良久，乃喝云：夜静水寒魚不食，滿船空載月明歸。
謝月化主，上堂：靈山話月，曹溪指月。聖壽今朝謝月。且道與古人誰親誰踈？莫有人辨得麽？若也辨得，將此身心奉塵刹，是則名爲報佛恩。若辨不得，無角鐵牛眠少室，生兒石女老黄梅，笑殺栽松道者參。
上堂：方經七月十五，已是八月中秋。徒知暑往寒來，人老區區未休。休休看看，便是結交頭。大衆，丹霞老道底，百骸俱潰散，一物鎮長靈。乃喝云：無端騎聖僧。
上堂：東西南北，四維上下，觀機設教，應病與藥。驀拈拄杖云：馬大師來也。看，看！日面佛，月面佛，一一爲君重拈出。若善服者，病瘥藥除。舉足下足，無非道場。不善服者，藥病相治，盡大地是藥，觸途成滯。遂擲下云：祇在諸人面前。便下座。
上堂：有時灰頭土面，横身荒草。衆生處處著，引之令得出。其柰飢逢王饍不能飡，又争怪得老僧！
上堂：德山呵佛駡祖，承其言者多，見德山者少。黄龍佛手驢脚，見黄龍者衆，善其機者稀。驀拈拄杖云：欲得見德山麽？遂左邊卓云：看！要知佛手驢脚麽？復右邊卓云：看！乃横云：佛手驢脚，我宗恢廓。德山披毛，黄龍戴角。萬化目前，磊磊落落。乃喝云：眼孔定動，總是著縛。下座。
上堂：道泰不傳天子令，行人盡唱太平歌。五九四十五，莫有人從懷州來麽？若有，不得忘却臨江軍豆豉。
因等慈長老到，上堂：以平等慈度一切生，洒一法雨，潤一切物。良由根機不等，所受不同，互有得失，又争怪老僧！下座。
上堂，因城中失火，僧問：養兵千日，用在一朝。正當立國安邦，爲什麽各生退志？師云：千兵易得，一將難求。進云：忽遇軍旗急速，又作麽生？師云：自有安邦者。進云：與麽則汗馬不施，功勞不著也。師云：你是什麽人？僧便喝。師云：敗將不斬。復云：歘然火起，焚燒舍宅，及至煙消火滅，萬事成空。冷地裏一場懡㦬。遂喝云：轉凡成聖又是什麽人？
永固長老至，上堂：幽固深遠，無人能到。到則山青水淥，别是人間好。諸禪德，江月照，松風吹，永夜清宵何所爲？却怪長時杜鵑子。春山無限好，猶道不如歸。
上堂：十月十五，迎寒送暑。唯有這箇，不來不去。該天括地，亘今亘古。雖則全彰，要且不露。喝一喝，下座。
晚參，上堂：十七十八，早是漏泄。若也不會，守繫驢橛。
上堂：聖壽有時壁立千仞，欲發人人之大機。我與麽來，你擬心早是蹉過了也。何故？此事非汝思心注意，常情之所能。諸禪德，盡情説了也，合作麽生？
上堂：十月二十五，臨濟太莽鹵。開却雲門門，德山駡佛祖。下座。
上堂：以字不成，八字不是。有利無利，不離行市。驀拈拄杖云：寰中天子，塞外將軍。擊禪床，下座。
晚參，上堂：十月二十三，天寒下暖簾。黄昏一覺睡，南海出榆甘。
上堂：聖壽長老不會禪，不會道，祇會解粘去縛，應病與藥。諸佛子，無禪可參，無法可學。棄本逐末，區區客作，不如歸去，來識取自家城郭。城中自有法王尊，一呼百諾。髻晃明月珠，手振黄金鐸。還要一切羣生自家省覺。來，來！應是從前佛法知見一時放却，乃得自己毗盧，心印明廓。乃喝云：大丈夫兒，莫錯，莫錯！
上堂：真不掩僞，曲不藏直。雪後始知松柏操，夜深方見把針人。參！
檀越散藏經，請上堂：奉佛至孝。四郎及孝眷等，爲先考二郎終七追薦，乃請真如聖壽二禪衆，開轉大藏經一遍，供僧一千員。斯晨闔郭齋以用表懺，上件龍藏琅函，靈文聖教，經律論三藏，五乘十二分，諸佛之祕詮。頓也漸也，半也滿也，中也邊也，權也實也，種種法門智慧海，種種因果德相海，種種進修行願海，種種教導方便海，種種依正究竟海，種種互融攝入海。不可説，不可説。法門功德光明海。薦嚴先考二郎，超生淨界。然冀四郎及孝眷等，生生世世，獲大善慶，居諸佛法會中，共證菩提。乃召大衆：今日與諸人在什麽會中？驀拈拄杖，敲香卓云：大衆，還聞麽？佛以一音演説法，衆生隨類各得解。諸佛於此得之，成一切種智，具正遍知。菩薩於此得之，獲無生忍，法眼清淨。獨覺於此得之，現神通光明，出無佛世。聲聞於此得之，證寂滅樂，永斷後有。天人於此得之，增長十善。世人於此得之，永盡三業。地獄於此得之，頓超十地。阿脩羅、餓鬼、畜生於此得之，永除癡業。四生六類，一切有情，於此得之，各隨根性，一一解脱。且道長老於此得之，又作麽生？良久，喝一喝，下座。
上堂：聖壽有時戴寳冠、挂纓珞出來，十人有九人一時驚怖，毁謗駡詈，避走遠去。見伊不識，遂更著垢弊衣，與伊相見，百人千人一時讚歎歡喜，信知我所得智慧，微妙最第一。衆生之根鈍，著樂癡所盲。如斯之等類，云何而可度？以拄杖擊香卓，下座。
因快山長老至，上堂：快然大道，祇在目前。縱横十字，擬卽留連。乃顧大衆，良久，喝一喝，下座。
上堂，舉僧問古德云：深山裏還有佛法也無？德云：有。進云：如何是深山裏佛法？德云：石頭大底大，小底小。忽有人問聖壽云：十字街頭還有佛法也無？但向伊道：無。爲什麽無？貪名逐利。大衆，聖壽道無，古人道有，是同是别？試斷看！斷得出也大奇。
在洞山受請，衆請小參。師云：新豐古洞萬疊，争攢悟本真宗。千林競簇，古今勝地，佛事常興。所以昔日悟本大師有時提唱，唯有佛菩提是真。歸仗處復喝一喝云：猶有者箇去就在。諸德，祇如大師道：猶作者箇去就在。且道意作麽生？還知落處麽？叢林中多有商量者。有底道：聞佛聞法，似生冤家，況更有歸仗處！故遭悟本大師檢點。有底道：悟本祇要人休歇去。有底道：悟本祇見錐頭利，不見鑿頭方。似與麽匹配，又何曾夢見他古人？既不如是，又且如何？諸德，此箇事大須子細，不可麤心。一等參禪，窮教到底。宗門中千差萬别，隱顯殊途，唯大智方明。降兹已往，莫測涯際。而今多是抱不哭孩兒，打淨潔毬子，把纜放船，抱橋柱澡洗。彼此丈夫，阿誰無分！若便明去，驅耕夫之牛，奪飢人之食。入火不燒，入水不溺，於一切處不留，一切處成就。靈光獨耀，烜赫殊分。可謂蕩蕩乎，落落乎，張起濟岸帆，撥動渡人舟。於生死海内，白浪堆中，出没去來，逍遥自在。乃喝云：從他謗，任他非，雨中兼箬笠蓑衣。而今暫别海門月，攜魚且向市鄽歸。下座。
在聖壽開堂，衆官燒香宣疏，至白槌竟。師良久，乃云：會麽？少室峰前曾示此，高安灘上復誰傳？會中若有僊陁客，莫學神光廢九年。遂喝云：有疑請問。僧問：有一人欲出長安，有一人欲入長安，未審那箇在先？師云：多少人疑著？進云：不許夜行。師云：蚊子錐鐵牛。進云：山頂老猿啼古木，渡頭新鴈下平沙。師云：長安人已入，你合作麽生？進云：春日華山青。師云：者僧雖然後生，却可與商量。問：新豐勝刹，古佛道場，侯伯請師，願垂方便。師云：耀古騰今。進云：此莫是和尚爲人處也無？師云：將謂是古佛道中人。進云：洞山境色重添翠，悟本玄風復振清。師云：有甚了期？復云：問話且止，言多道遠。然則通人分上，無可不可。問答縱横，何是何非？不二門開，一道清淨。所以古人云：道無不在，觸事而真。心若不邪，所爲自正。正覺之道，得在乎心，不在乎言。言語道斷，心行處滅，非去來今。今日一會，法法本然，心心本佛。官也私也，僧也俗也，智也愚也，凡也聖也，天也地也，悟則事同一家，迷乃萬别千差。差之毫釐，失之千里。遂拈拂子召大衆云：一花開五葉，結果自然成。
施主捨法衣，上堂。僧問：久晴無雨時如何？師云：點。進云：學人有賴也。師云：赫日爍破闍黎面門。僧回首，召云：大衆高著眼。師云：三十年後有人笑你。復云：諸佛出世，咸披此衣，説法度人。洞山今日亦披此衣，説法度人。遂拈起衣角，召大衆云：還有不受惡水潑者麽？良久云：月到天心白，波歸海上清。
上堂：久晴忽雨，久雨又晴，天機莫測，吾道可明。乃喝云：具頂門眼者看。
因請知事，上堂：至道無難，唯嫌揀擇。豈可以親踈好醜擇而然後用之？要用便用。入到手中，土作黄金，抛來擲去，滿目光輝，也要衆人見。諸德又作麽生不揀擇好醜而用之？喝一喝，下座。
上堂：佛法不順人情，諸方長老大開口，盡道我會禪會道。且道伊會也未？無端向屎坑裏坐，瞞神謼鬼，似者般的，打殺千萬箇與狗子喫，有什麽過？又有一般禪和子，大開著眼，被伊狐魅，殊不自知，驀頭著屎澆，亦不厭惡。召云：大衆，彼此丈夫争受與麽，自己合作麽生？下座。
上堂：欲雨不雨，使我伸舉。半陰半晴，要汝惺惺。果惺惺也，與天地合其德，日月齊其明。乃喝云：切忌拖泥帶水。下座。
上堂：智不到處，切忌道著。道著則頭角生。諸禪德，古人一期唱道，則無可不可。若是洞山卽不然，智不到處，正好道；道不著時，無所生。無生大道鬧縱横，縱横任運人難測，新羅日午打三更。參。
上堂：今朝八月一，漸熱既消，漸涼復至。調燮人間，育養萬類，成就四時。無思焉，無爲焉，寂然不動，感而遂通。祖師門下，豈孤然哉！是以真機無定，祖道難思。有時熱，有時涼，生也殺也，撈籠萬有，提拔四生。破妄想塵，出大經卷，而無心焉，而無爲焉。緣感乃應，豈預搔而待癢乎！諸禪德，且作麽生是各各當人一卷大經？會麽？垢盡則明現也。三千大千世界，遐邇祇在於毫端。十世古今，始終不離於當念。乃喝云：不信自殊勝，甘爲下劣人。
上堂：摩尼珠，人不識，如來藏裏親收得。既收得，不護惜，也要衆人見。驀拈拄杖，擲下云：還識麽？若識，燒沉水香供養。諸禪德，明月照見夜行人，良由不是他家事。參！
上堂：佛法現前，僧俗儼然。八月初五，冷落秋天。
晚參，上堂：有相身中無相身，無明路上無生路。志公和尚欺我等愚迷，壓良爲賤。然則敢問諸人，而今四大五藴是有相之身，那箇是當人無相之體？良久：嘘！欲報先聖護念恩，粉骨碎身又安得！
上堂，舉雪峰云：南山有條鼈鼻蛇，汝等諸人出入好看。玄沙云：用南山作麽？師云：奇哉！善知出處，非父不生其子。驀拈拄杖，召大衆云：南山鼈鼻蛇，却在者裏。便擲下云：擬卽喪身失命。
上堂：昔有五百羅漢，以六神通降一毒龍，了不能得。忽異方有一尊者至，衆謂曰：我等盡其神力，降不可得。尊者可能降之。尊者乃彈指一下，其龍便伏。諸禪德，據此還有優劣也無？若言無，五百衆盡其神力，皆曰不能，此尊者一彈指，而毒龍便伏。既有優劣，如何可明？於此明得，作箇出格道人。動静去來，五眼不能覩，十力不能知，堪受人天供養，日消萬兩黄金。於此未明，山門今日作齋，供養羅漢，且隨隊，長連床上開單展鉢。下座。
上堂：祇知今日明日，不覺前秋後秋。諸禪德，休得也未便好休，而今更有什麽事？見麽？四大海水灌入你諸人鼻孔裏，須彌山突出額角邊。三十年後，不得辜負洞山長老。
上堂：師子吼，無畏説，百獸聞之皆腦裂。遂拍禪床左邊云：不是師子吼。又拍禪床右邊云：不是無畏説。你擬心早是腦裂也。更擬如何若何？一隊野狐精。喝一喝，下座。
上堂：平旦寅，狂機中有道人身。乃喝云：不是狂機。又唾云：不是狂機。若作狂機會，又争得行住坐卧？山河大地不是狂機，且道作麽生是道人身？良久云：各自歸堂喫茶。
晚參，上堂：此箇事，學不得，教不得，傳不得，須是當人悟始得。悟得也，可可地、閑閑地、了了明明地、歷歷落落地，一切神通變化，悉自具足，不用外求。乃拈拄杖横按云：横按鏌鎁全正令，太平寰宇斬癡頑。遂擲下，良久，喝一喝，下座。
上堂：師子不食鵰殘，快鷹那打卧兔。放出臨濟大龍，抽却雲門一顧。遂拈拄杖云：雲行雨至，三草二木。
上堂，撫掌，左右顧大衆云：歸堂喫茶去。
因發化主，上堂：出家沙門當清淨自活，以乞食爲正命，食不過分，離憍慢故。以乞法爲正念，增長智慧，不滯寂故。驀拈拄杖云：你有拄杖子，與你拄杖子。你無拄杖子，奪却你拄杖子。於此薦得，增汝智慧，破汝憍慢。火焰裏藏身，淤泥中出現。千手千眼大悲菩薩，一任神通變化。於此不薦，有清泉兮恣汝飲，有碧巖兮從汝栖。切忌寒猿深夜啼。
謝主首，上堂：實際理地不受一塵，佛事門中不捨一法。乃拈拄杖云：不是一法，又捨箇什麽佛事也？三德六味施佛及僧，法界人天普同供養。受供養則不無，還知滋味也無？若不知，分付與首座。復敲香臺云：五千餘軸言言異，一一龍宫海藏來。遂擲下云：實際理地不用安排，分付與藏主。
上堂：九日無白醪，飽餐黄栗餻。十日有黄菊，催人打禾穀。五更鐘未鳴，隣鷄已數聲。相逢不下馬，各自奔前程。參！
上堂：昨日風氣暖，今朝天色寒。乾坤共著力，衲子眼皮寬。下座。
上堂：古德道：從門入者，不是家珍。又作麽生是家珍？驀拈拄杖，召大衆云：還見麽？遂敲香臺，復乃嘘嘘。釋迦老子棒打不殺，文殊普賢唤不回頭。休休，虚費力，且隨流。待伊時節至，一葉落，天下秋。
上堂：洞山門下，要行便行，要坐便坐。鉢盂裏屙屎，淨瓶中吐唾。執法修行，如牛拽磨。參！
上堂，謝黄檗先馳云：分枝列派共闡宗猷，祖令全提各隨機變。洒黄龍之一雨，枯木重榮。繼斷際之遺蹤，真燈再焰。光我先覺，以進後昆，不任歡慶。某無似之者，何承先馳？上人遠離鷲嶺，深入洞山，得得馳書，敍其法乳。過沐周勤，仰荷弗已。復拈拄杖，召大衆云：實謂雖與我同條生，不與我同條死。阿喇喇，也大奇，筭來彼此丈夫兒。睡則同床各自夢，古今此理少人知。少人知，付先馳，傳歸鷲嶺，分明舉向師。
上堂：洞山門下，要道便道，要用便用，救得眉毛失却鼻孔。乃喝云：久雨不晴。參！
出縣回，上堂云：三日不相見，不得故眼相看。是何言歟？洞山數日不相見，相見祇是舊時人。乃合掌云：不審過去諸佛、現在諸佛、未來諸佛。參退喫茶！
上堂：洞山門下，有時和泥合水，有時壁立千仞。你諸人擬向和泥合水處見洞山，洞山且不在和泥合水處。擬向壁立千仞處見洞山，洞山且不在壁立千仞處。擬向一切處見洞山，洞山且不在一切處。你不要見洞山，鼻祇在洞山手裏。擬瞌睡也，把鼻索一掣，祇見眼孔定動，又不相識也。不要你識洞山，且識得自己也得。下座。
謝監院，上堂。僧問：用之則行，捨之則藏時如何？師云：斬新日月，特地乾坤。進云：龍得水時添意氣，虎逢山色長威獰。師云：且得天下太平。進云：與麽則道泰不傳天子令。師云：老僧被你鈍置一場。復云：身是光明幢，心是神通藏。大衆，各自照顧，抖擻精神。而今現定，僧也如是，俗也如是，釋迦也如是，彌勒也如是。還有人信得及麽？若信得及，不爲分外。若信不及，亦不虧欠。信與不信，光明幢，神通藏。各自參堂去。下座。
上堂，舉僧問雲門：如何是和尚家風？門云：有讀書人來報。諸德，千聞不如一見。又作麽生見？良久云：祇爲分明極，翻令所得遲。
上堂：洞山門下，八凹九凸，交交加加，屈屈曲曲，崎崎嶇嶇，嵲嵲屼屼，水雲掩映，煙嵐重叠，一道直截。觀者遊者，十人九人，舉步早是迷却路頭也。其中莫有不迷者麽？乃喝云：且道洞山路頭在什麽處？
上堂，舉昔日天台國清寺因炙茄次，有拾得以竹丳向維那背上打一下，維那叫直歲：你看這風顛漢！拾得云：蒼天，蒼天！寒山問：你打伊作什麽？拾得云：費却多少鹽醬。諸禪德，拾得打維那，實謂費鹽醬多也，唯當别有道理？明眼衲僧，試出來斷看！一爲衆決疑，已曉未悟。二表自己參學，辨其是非。冷地裏説葛藤，貶剥古今，不爲好手。有麽？若無，老僧爲你決疑去也。直歲苦苦告退，再三留得寒山拾得。總分付却，掃地底教掃地，燒火底教燒火，諸寮兒子，莫令空過。饒舌豐干到來，老僧爲伊勘過。監院維那典座直歲，更須要知寒山拾得姓箇什麽。若也不知，異日他時，總遭伊把鼻孔領過。喝一喝，下座。
上堂：光剃頭，淨洗鉢，好便住，惡便脱。好諸禪德，莫將世俗見，埋没道人心。
上堂：洞山深幽且固，千年林木生煙霧。林間多少葛藤枝，左攀右惹難回互。回而更相涉，不爾依位住。呵呵呵，將謂洞山多葛藤，元來却是參同契。乃喝云：明眼衲僧莫容易。
上堂：但知隨例飡䭔子，也得三文買草鞋。祇如新婦騎驢阿家牽，又作麽生？直饒道得，更問祖師鼻孔長多少在？下座。
上堂：裩無襠，袴無口，頭上青灰三五斗，趙州老漢少賣弄。然則國清才子貴，家富小兒嬌。其柰禾黍不陽燄，競栽桃李春。翻令力耕者，半作賣花人。
上堂：但離虚妄，名爲解脱。其實未得，一切解脱。作麽生是一切解脱？驀拈拄杖云：關。又云：雲門大師在拄杖頭上𨁝跳，還見翠巖眉毛麽？若也不見，洞山爲你注破。長慶來也。遂擲下云：吹笛打鼓普請看！
上堂，謝莊主監收，云：參玄上士，味道高人，於動静日用間，百事成現，受用具足，一一要知來處。所以古人云：譬如大地，何物不從地之所生？諸佛唯指一心，何法不從心之所立？洞山分野地之所生，或麥或麻或豆或稻。然非其人，則不能成辦安立。既有安立，得不勞乎神用！然神用雖勞，粒粒不落别處。且道落在什麽處？遂拈拄杖擲下，召大衆云：見麽？阿誰無分知來處麽？若知，可謂不風流處也風流。
上堂：久參先德，不在斯限。後進初機，不用妄想。更依倚箇什麽？何不撥開自己心地靈源，放出神通光明，滔滔流注，成辦佛事，豈不快哉！驀拈拄杖云：不是神通光明。又擊香卓云：不是佛事。遂擲下。良久，喝一喝云：夜半烏鷄誰捉去，天明帶雪遭指註。
上堂：識情安排，工夫造作。一向攀緣，己事荒却。不信吾家正徧知，論劫莫能成正覺。喝一喝，下座。
上堂，舉三聖云：我逢人卽出，出卽不爲人。興化云：我逢人卽不出，出卽便爲人。師云：看者兩箇老古錐，竊得臨濟些子活計，各自分疆列界，氣衝宇宙。使明眼衲僧只得好笑。諸禪德，且道笑作什麽？還知落處麽？若知，一任七顛八倒。若不知，且向三聖、興化葛藤裏咬嚼。下座。
除夜小參，云：一年將盡夜，萬里未歸人。今夜一衆盡是他鄉之子，因何不歸？阿呵呵！直饒便歸得，歸得亦無家，正是諸人歸處。歸得麽？君不聞龐居士云：十方同聚會，箇箇學無爲，此是選佛場，心空及第歸。以拂子敲禪床，便起。
歲旦，上堂：不見一法卽如來，方得名爲觀自在。諸禪德，今日人人添一歲，還見麽？若不見，又道人人添一歲。若見，在什麽處安著？既見著處，便見出處。出處既明，方能世出世間於法自在，觀自在菩薩。將錢買餬餅，放下却是饅頭。好諸禪德，一年添一歲，一歲一如來。拈拄杖云：拄杖子亦成佛也。看！
上堂：佛法二字，不用道著，道著則頭角生。古人祇解殺人，不解活人。何不道佛法二字一一現成！諸禪德，欲知佛麽？祇諸人是。欲知法麽？祇諸人日用者是。是不是，是卽也大奇，不是也大奇。殺也活也，一處不通，兩處失功，兩處不通，觸途成滯。
出州回，上堂：山中城裏事不相知，有一句子未敢泄機候。遍到寮中，一一當面分付。直是臨時各自著精彩，莫教蹉過。
上堂：汾州莫忘想，俱胝豎指頭。古今佛法事，到此一時休。休休，却憶趙州勘婆子，不風流處也風流。拈拄杖云：爲衆竭力。
發化主後，上堂：丐者月餘朝束裝，有煩知事首座大衆。一動一静，寧不有勞。然則勞動若是，道人分上無非佛事。所謂往復無際，動静一源。苟契神於動静，則無滯於往還。心迹不生，順逆何咎？此則於心無心，於事無事，又何妨於動静往還之勤？其或得之者，正乎心；失之者，亂乎性。蓋得失之自殊，非動静之有異。乃拈拄杖擲下，喝一喝，下座。
上堂：放過一著，落在第二。仲春漸暄，景色明媚，一衆高人，起居輕利。莫有不涉春緣底麽？良久云：遠道擎空鉢，深山踏落花。
上堂：相抛又十日，歸來山水中。眼開如夢覺，是事半成空。喝一喝，下座。
上堂：欲識佛性義，當觀時節因緣。古人無端向虚空裏釘橛，誑惑後人。今日四月一，初夏時節，久雨不晴。伏惟知事首座大衆道體萬福。更討什麽佛性義？你諸人各自有眼有鼻有口有耳，何不散去？莫妨我東行西行。下座。
上堂，舉雲門云：劄久雨不晴。師云：雲門雖善，臨時變豹，東劄西劄，未免和泥合水。和泥合水卽且止，祇如雲門云劄，是那箇劄字？莫有明眼衲僧識麽？若識，雲門有甚氣息？若不識，衲僧有甚氣息？祇者氣息，有鼻孔者辨。下座。
上堂：世尊拈花，迦葉微笑。乃拈起拄杖云：洞山拈起拄杖子，你諸人合作麽生？遂擊香卓，下座。
上堂：此事如明珠在盤，不撥自轉。有底撥不轉，按不活，又争怪得老僧。要識明珠麽？各自歸堂喫茶。
上堂：聖僧每日入骨入髓，爲諸人説。適來擊鼓，重爲宣揚。更待長老開口動舌，又堪作什麽？老僧恁麽道，也是爲蛇畫足。
結夏日，上堂：十方聚會，三月一結。息狂妄心，除苦惱熱。獲勝清涼，證大寂滅。到波羅岸，出生死轍。以此聖制，故不虚設。聲聞緣覺，不見不聞。三世諸佛，祇可自知。衲僧跳不出，打在綣繢裏，動卽開眼尿床，夢中説夢。且向洞山門下九十日討箇活路。
上堂，舉昔日鹽官常教僧看見性法門。聞大潙亦爾，密遣二僧往探之。既至座下，凡百提唱俱不識，乃生慢意。一日會小釋迦曰：你莫麤心。小釋迦遂作一圓相，以手捧向前。二僧又不識，小釋迦云：你莫麤心。便起去。師云：小釋迦三昧，二僧不知。洞山門下莫有知者麽？是什麽三昧？良久云：打麵還他州土麥，唱歌須是帝鄉人。
上堂：槌鐘復擊鼓，日輪正當午。拾得語寒山，畫龍却得虎。下座。
上堂：佛法兩字，直是難得人。有底不信自己佛事，唯憑少許古人影響，相似般若，所知境界定相法門，動卽背覺合塵，黏將去脱不得。或學者來，如印印泥，第相印授，不唯自誤，亦乃誤他。洞山門下無佛法與人，祇有一口劒，凡是來者，一一斬斷，使伊性命不存，見聞俱泯。却向父母未生前與伊相見，見伊纔向前，便爲斬斷。然則剛刀雖利，不斬無罪之人。莫有無罪底麽？也好與三十拄杖。
上堂：臘月二十，新豐一衆，衲僧巴鼻，滴水滴凍。
上堂：人貧智短，馬瘦毛長。趙州云：我青州做一領布衫重七斤。師云：有年無德。洞山見兔放鷹，知生不知其死。大衆，欲出生死，不涉有無。大用現前，勿隨言語。
請首座典座及逍遥和尚來，上堂：不動真際，爲諸法立處。昨日監院名，今朝首座號，緣應百千般，立處頭頭妙。典座把杓柄，一一臨時料，衆口若能調，逍遥同一道。諸法立處今已彰，作麽生説箇不動真際底道理？喝一喝，下座。
上堂：佛法門中，有縱有奪。縱也，四五百條花柳巷，二三千所管絃樓。奪也，天上天下唯我獨尊。不縱不奪，又作麽生？良久云：長把一聲歸去笛，夜深吹過汨羅灣。下座。
因華嚴座主到，上堂：法界者，一切衆生身心之本體也。乃拈拄杖云：不是法界，是諸人無始已來靈明廓徹，廣大虚寂之妙體。故此土他界、天堂地獄、六凡四聖、情與無情，同一無異，無壞無雜。猶帝網之明珠，互相融通，更相涉入。可謂無邊刹境，自他不隔於毫端；十世古今，始終不離於拄杖頭上。若爾，則何啻擲大千於方外，納須彌於芥中！而今百億日月，百億須彌，百億世界，都在拄杖子裏許。乃擲下云：擲在諸人面前，還見麽？信得及麽？不思議解脱力，神通游獻，妙用現前，非假於他術，皆吾心之常分耳。喝一喝，下座。
出州回，上堂：古人道：去去實不去，途中好善爲；來來實不來，路上莫虧危。古人見不透脱，強生節目，惑於後人。洞山卽不然，來但言來，去但言去，有什麽過？老僧入州途中，晚便住，曉便行，又善爲箇什麽？歸來路上，困便歇，飢便飯，又有什麽虧危？今復林下與諸道人相見，又有什麽事？參退，喫茶。
上堂：季冬極寒，伏惟知事首座大衆尊體萬福。仲冬已過，孟春未來，季冬現前。過去已過去，米來實未來，現在當無住。三世既不留，四時何處去？若爾，則衲僧門下，是是非非，長長短短，有什麽過？喝一喝，下座。
上堂：入州僅十日，出縣又兩朝。此心苟無爲，動静皆逍遥。拈拄杖云：拄杖子不可不逍遥。良久云：莫動著，動著則打折你驢腰。
晚參，上堂，舉僧問古德：覿面來時如何？答云：分付與典座。又云：如何是有漏？答云：笊籬。如何是無漏？答云：木杓。師云：笊籬木杓，一時分付與典座，更莫外求。一一現成，物雖常式，妙在乎人。有底祇在面前，拽不來，推不去。縱拽得來，又千疑萬慮不敢用。有底信手拽來，超今越古。所以僧問雲門：如何是超佛越祖之談？門云：餬餅。諸禪德，好省力，是卽是。還有超佛越祖底道理也無？試斷看！斷得出，僧堂裏一任横咬竪咬。若斷不出，有煩新舊二典座。
上堂，舉古有僧半夜大叫云：我悟也。傍僧把住云：你悟箇什麽？其僧云：師姑元是女人做。師云：善卽甚善，賺殺多少人，却須知有賺人處。洞山也有箇悟處，且道悟箇什麽？化主元是徒弟做，美卽甚美，笑殺多少人，却須知有笑人處。賺人笑人，兩語雙陳，飽參衲子，試辨疏親。
上堂，僧問：新豐吟雲門曲，舉世知音能和續。大衆臨筵，願清耳目。師以右手拍禪床一下。進云：木人撫掌，石女揚眉。師以左手拍禪床一下。進云：猶是學人疑處。師云：何不脚跟下薦取。僧以坐具拂一拂。師云：争柰脚跟下何？進云：却是和尚見處。師云：爾見處又作麽生？僧云：三十年後，自有人舉著。師云：蒼天，蒼天！復云：僧問雲門：如何是雲門一曲？門云：臘月二十五。師云：今日是臘月二十五，若作雲門曲，又是臘月二十五。若作臘月二十五，又是雲門曲。又云：唱者如何？門云：且緩緩。師云：雲門云且緩緩，爲不肯這僧也，别有道理？良久云：一般佛法從人妙，兩處誵訛試斷看。
歲旦上堂：去年貧未是貧，今年貧始是貧。去年貧，猶有卓錐之地；今年貧，錐也無。師云：香嚴麽道，奇特甚奇特，要且只知其貧，不知其富。洞山卽不然，去年富未是富，今年富始是富。去年富，唯與有一領墨黲布褊衫。今年富，添得一條百衲山水袈裟。歲朝抖擻呈禪衆，實謂風流出當家。諸禪德，洞山與麽，爲復是不肯古人耶？爲復扶古人耶？試辨看！
立春日，因雪，上堂：大地雪漫漫，春來依舊寒。説禪説道易，成佛作祖難。洞山則不然，而今坐立，一一成佛作祖，何更有難有易？遂拈拄杖云：不可不成佛。所以假言三十二，八十也空聲。拄杖子唤作成佛，不是空聲。釋迦彌勒文殊普賢不是空聲。而今觸目遇緣，萬别千差，不是空聲。都無實事，佛法到者裏也要人。有麽有麽？乃擊香臺，下座。
上堂發化主，舉王大王向雪峰會裏請晏監院住鼓山。雪峰謂衆曰：有一隻聖箭子，入九重城裏，建立佛事去也。有孚上座去中路截住問云：承聞聖箭子入九重城裏去，是否？晏云：是。孚云：忽遇三軍圍繞時如何？晏云：他家自有通霄路。孚云：與麽則離宫失殿去也。晏云：何處不稱尊？孚遂回謂雪峰云：聖箭子途中折了也。峰云：他道什麽？孚舉前話。峰云：奴奴，他語也得。孚云：和尚肐膊終不向外曲。師云：雪峰雖爲一千五百人善知識，受侯王供養，福報因緣卽不無。若是佛法，未在。洞山則不然。云：和尚聖箭子途中折了也。云：他道什麽？師云：待伊舉了，拽拄杖打將出去。一使孚上座於後作箇本色衲僧，二與聖箭子出其鋒鋩，三與禪門作箇真正宗匠，爲後人眼目。諸禪德，是也不是，有眼者辨取。良久云：洞山也有三隻聖箭子，各往一方，作大佛事。莫有作家戰將，向途中截住，將聖箭子總與摺折，却來洞山手裏請棒喫。有麽，有麽？若無，明日普請向新豐亭上，隨例喫茶相送。
上堂，舉悟本大師云：古路坦然誰措足，無人解唱還鄉曲。清風月下守株人，涼兔漸遥春草緑。乃拈拄杖云：不是古路，豈不坦然！我措足也，海印發光，只是少人信。復擊香卓云：不是還鄉曲，且作麽生唱？若唱得，五音六律應難比，步步逍遥達本鄉。唱未得也，守株月下渾閒事，却恐蹉跎過一生。喝一喝，下座。
施主捨大藏經函，上堂。僧問：施主入山崇勝事，琅函星布意如何？師云：天無私蓋，地無私載。進云：恁麽則佛法得人，永鎮龍宫。師云：日月昭彰。進云：一人有慶，兆民賴之。師云：者僧却善知時節。進云：施主霑恩，學人禮拜。復云：世出世間法，立處皆相參。舉天便有地，舉北便知南。舉僧便見俗，舉聖便明凡。以新當見舊，以經方顯函。宜哉一一法，所立皆雙兼。雙兼不涉二，所立無不堪。此大解脱門，智者乃深諳。故石頭禪師云：當明中有暗，勿以暗相覩，當暗中有明，勿以明相遇。明暗各相對，比如前後步。乃拈拄杖云：且道是明是暗？跳得出，也大奇；跳不出，且在明暗裏。只這明暗也大難明。遂擊香卓，下座。
上堂：丹霞燒木佛，院主眉鬚落。又教中云：未見自作他受，他作自受。若爾，則禪門與教乘敵體相違。故丹霞自燒木佛，傍僧受殃。未審此理如何？莫有人明得麽？良久云：若無人，唯澄公首座深明此理，希諸高德旦暮親而扣之，就而明之。下座。
上堂：丹霞燒木佛，院主眉鬚墮落。驀拈拄杖云：不是木佛。便擲下云：誰敢燒你！擬卽眉鬚墮落，不擬又且如何？遂高聲叫行者。拈起拄杖，下座。
上堂，僧問：江西佛手驢脚接人，未審聖壽如何接人？師云：鮎魚上竹竿。進云：全因今日去也。師云：烏龜入水。僧云：大衆證明，學人禮謝。師云：你作麽生會？僧便喝。師云：掠虚漢。僧又喝。師云：一任𨁝跳。僧云：也不得放過。師却喝，復云：五月六月，飛霜散雪。水中火中，藕白蓮紅。參！
解夏日，小參。師云：有問話者麽？乃以拂子擊禪床云：天地造化，有陰有陽，有生有殺。日月照臨，有明有暗，有隱有顯。江河流注，有高有下，有壅有決。明王治化，有君有臣，有禮有樂，有賞有罰。佛法住世，有頓有漸，有權有實，有結有解。結也，四月十五，十方法界，是聖是凡，若草若木。以拂子左邊敲云：從者裏一時結。舉拂子云：總在拂子頭上，還見麽？乃喝云：解也，七月十五日，十方法界，若草若木，乃聖乃凡。以拂子右邊敲云：從者裏一時解。舉拂子云：總在拂子頭上，還見麽？乃喝云：祇如四月十五日已前，七月十五日已後，且道是解是結？舉拂子云：總在拂子頭上，還見麽？乃喝云：諸高德，此三喝中，有一喝是金剛王寳劒，有一喝是踞地師子，有一喝是探竿影草。若人一一辨得，始見臨濟大師道出常情。黄檗被掌，大愚遭築，雖相去三二百年許，你親爲的子，然後大開不二妙門。權諸祖道，摧邪顯正，扶宗立教，整頓頽綱，縱大知見，耀大法眼，不動本際，決勝魔軍。乃喝云：更須知有一喝不作一喝用，到者裏，須是具爍迦羅眼，向未屙已前驀提得去。諸德，且道提得箇什麽？良久喝一喝，下座。
因檀越入山，小參。師云：衆中還有具頂門上眼底衲子，出來照天照地看！問：鋪蓆既開當路畔，行人争忍不相過。師云：我者裏釣鼇魚，跛鼈出來作什麽？進云：未審招賢事如何？師云：你不是賢者。進云：欲觀深閤内，更打一重關。師云：笑殺傍觀。
問：一棒一喝，未當宗乘。説妙談玄，全乖道體。去此二途，請師端的。師云：葛藤杜家，别置一問來！進云：若然者，猶未是衲僧分上事。師云：是。進云：相識滿天下，知心能幾人？師云：杜撰禪和。進云：三十年後，有人舉此話去在。師呵呵大笑。
問：昔日龍女獻珠，得成佛道。未審施主設齋，還成佛也無？師云：善惡若無報，乾坤必有私。進云：施主知心，如何領會？師云：知心底事作麽生？進云：有水皆含月，無山不帶雲。師云：却是闍黎會得好。復云：還更有問話底麽？良久云：三十年弄馬騎，却被驢撲。遂撫膝云：直得須彌岌嶪，海水騰波，三十三天一時退位，十八大地獄盡乃停酸。見麽？若者裏見得，釋迦拱手，彌勒攢眉，文殊普賢與伊作侍者。若也不見，看我七縱八横，且向葛藤裏薦取。阿呵呵！諸高德，且道我笑箇什麽？噫！我笑昔日雲門臨濟德山巖頭螢火之光，蚊蚋之解。一人道我呵佛駡祖，一人道我得末後句，一人道黄檗佛法無多子，一人道大覺世尊初生下時，一手指天，一手指地，天上天下唯我獨尊，我當時若見，一棒打殺與狗子喫。似者一隊掠虚漢，總直一期無佛處稱尊。若是如今，唤來一時與伊生按過。自餘之輩，放過卽不可。豈不聞僧問乾峰云：十方薄伽梵，一路涅槃門，未審路頭在什麽處？乾峰拈拄杖云：在者裏。祇如乾峰恁麽，曾夢見也未？若是老僧卽不然，十方薄伽梵，一路涅槃門，未審路頭在什麽處？擗脊便棒。却問伊路頭在什麽處？待伊擬開口，熱喝出去。更有箇雲門折脚老比丘，不分緇素，不辨正邪，拈扇子云：𨁝跳上三十三天，築著帝釋鼻孔。東海鯉魚打一棒，雨似盆傾。似者般和泥合水漢，糞掃堆裏埋却十箇五箇，又有甚過？阿呵呵！樂不樂，足不足，而今幸對山青水淥。年來是事一時休，信任身心嬾拘束。大衆休瞌睡好。下座。
師開堂日，拈香云：此一瓣香，恭爲今上皇帝，祝延聖壽萬歲，萬萬歲。伏願堯風永扇，同日月之盛明；湯德彌新，共乾坤而久固。此一瓣香，恭爲報寧大檀越主特進相公判府左丞，伏願舉族享於百祥，小大增乎善慶，更冀特進相公判府左丞，兄兄弟弟長爲佛法之壍牆，子子孫孫永作皇家之梁棟。此一瓣香，奉爲提刑大夫、運判朝奉，洎文武官僚，常居禄位。然提刑衆官，總同二相公，夙承佛記，示作王臣，佛法長興，外護斯在。以因向果，皆成佛道。於是趺坐。白槌云：法筵龍象衆，當觀第一義。師乃垂一足云：大衆，爲是一耶，是二耶？良久云：上士一決，一切了。中下多聞，多不信。有疑請問。
僧問：昔日梵王請佛，蓋爲羣迷。今朝相公請師，當爲何事？師云：看！進云：與麽，則靈山一會，今日親聞。師云：聞底事作麽生？進云：大衆證明。師云：錯。問：遠離洞山丈室，已坐報寧道場，如何是不動尊？師云：東西南北。進云：一言已布王官耳，吾道今朝得再昌。師云：大家在者裏。進云：相公證明，學人禮謝。問：昔日李公登藥嶠，雲在青天水在瓶。今日丞相請師，未審有何言句？師云：金桃帶葉摘，緑李和衣嚼。進云：與麽則法不孤起，仗境方生。師云：重疊關山路。進云：洎乎蹉過。師云：不少也。僧問：曹溪一路，闔國人聞。報寧一路，什麽人聞？師云：天下人聞。進云：莫是和尚爲人處也無？師云：且得你承當。進云：作家宗師。師云：一任闍黎卜度。復云：欲識佛性義，當觀時節因緣。時節既至，因緣自會。大衆，今日一會要知麽？是大衆成佛時節，淨緣際會。大丞相荆國公，及判府左丞施宅舍園林爲佛刹禪門，固請大善知識開演西來祖道。所以教外别傳，直指大衆卽心見性成佛。大衆信得及麽？若自信得及，卽知自性本來作佛。縱有未信，亦當成佛。但爲迷來日久，一乍聞説，誠難取信。以至古今天下善知識，一切禪道，一切語言，亦是善知識自佛性中流出建立。而流出者是末，佛性是本。近代佛法可傷，多棄本逐末，背正投邪，但認古人一切言句爲禪爲道，有甚干涉？直是達磨西來，亦無禪可傳。唯祇要大衆自悟，自成佛，自建立一切禪道。況神通變化，衆生本自具足，不假外求！如今人多是外求，蓋根本自無所悟。一向客作，數他人珍寳，都是虚妄，終不免生死流轉。大衆，今二相公特建此大道場，作大佛事，出大衆生死流轉，復大衆本來廣大寂滅妙心，開發本來神通大光明正法眼藏。但迷則長居凡下，悟則卽今聖賢。大衆，言多去道轉遠，笑他明眼道人。衆中莫有明眼道人麽？今時佛法混濫，要分邪正，使大衆不墮邪見，作人天正眼。有麽？良久云：我終不敢輕於汝等，汝等皆當作佛。下座。
上堂：淨法界身本無出没，大悲願力示現受生。乃拈拄杖云：釋迦老子又來也，只爲子孫不了。大衆，若唤作釋迦，又是拄杖子。若唤作拄杖子，又是釋迦。於此莫有人斷得麽？若無，報寧潑惡水去也。良久云：容顔甚奇妙，光明照十方。我昔曾供養，今復還親覲。遂擲下，下座。
因請主事，上堂：祖師門下，燈燈相續，心心相印。一燈滅而一燈然，一心隱而一心照。故萬般之事，須藉心明。心若不明，是事失準。諸禪德，要不失準麽？僧堂裏大家著力。
上堂：日出心光曜，天陰性地昬。不知天地者，剛道有乾坤。直饒識得心，大地無寸土。廓徹十方自性境界，觸事全真。若透不過，眼不開，俱屬勝量，己見愚故。菩薩遊戲神通，淨佛國土，成就衆生，心不喜樂。所以若論此事，實謂止止，不須説。我法妙難思，諸增上慢者，聞必不敬信。乃喝云：向下文長。
上堂：臘月二十八，一年將合煞。孟春又到來，萬事從頭活。遂拈拄杖擲下，召大衆云：拄杖子已活也。見麽？爲他無佛法禪道知見，所以不被四時八節聲色所轉。諸禪德莫也要活麽？但是事一時放下，當人一大事，全體出現自然活。𡎺著礚著，䶥䶥齖齖，如虎戴角。阿呵呵！下座。
上堂：好諸禪德，若能離諸相，定入法王家。法王法道，恢廓無涯，威德自在，勝伏羣邪。一心空寂，妙用河沙。
上堂：七分八分，百億妙門。黄龍老傑，累及兒孫。然則知恩方解報恩。莫有解報恩底麽？你是箇漢，纔聞報寧説汝只道得七八分，便好拽倒地上，驀面唾，槌煞擲與狗喫。豈不快哉！亦未爲分外。阿呵呵！空將未歸意，説向欲行人。
上堂，舉臨濟一日與普化在施主家齋。濟云：毛吞巨海，芥納須彌。爲復是神通妙用？法爾如然？化便踏倒卓子。濟云：得卽得，太麤生。化云：者裏是什麽所在？説麤説細！至明日，又去一家齋。濟又問：昨日供養何似今日？化又踏倒卓子。濟云：得卽得，太麤生。化云：瞎漢！佛法説甚麤細！師云：古人一等參禪，悟得脱灑，見處明白，得用便用，不在擬議之間。何也？爲他無佛法知見爲礙。而今莫有無佛法爲礙者麽？良久喝云：設有，又打在無事甲裏。
請首座，上堂：一番新，一番舊，新舊相資要成就。諸禪德，且道成就箇什麽？爲成就佛事耶？成就道場耶？成就叢林耶？若與麽成就，豈有教外别傳？乃拈拄杖云：此爲復是教内教外？是新是舊？不得唤作拄杖子，便成就取好。遂擲下。下座。
上堂，僧問：如何是佛？師呵呵大笑。進云：何哂之有？師云：我笑你隨語生解。進云：偶然失利。師遂高聲云：不要禮拜。僧便歸衆。師復笑云：隨語生解。復云：好大衆，也無禪，也無道，也無玄，也無妙，快活當明者一竅。一竅不明，愁殺人。動卽依他，和屎合尿。參！
上堂：法無定旨，深淺隨機。通人分上，祇可自知。莫有通人麽？點則不到。喝一喝。下座。
上堂，僧問：學人一面琴，不是凡間木，今朝捧上來，請師彈一曲。師云：大衆側耳。進云：得聞於未聞去也。師云：是何指法？僧提起坐具。師云：哀哉！哀哉！汝命何太短。進云：且喜勿交涉。師云：不是知音。進云：不如歸去來，葱嶺有人憶。師云：何得忘却焦桐？進云：在者裏。師云：放下著。復云：適來一曲，諸人罔措。再爲一彈，快須聽取。驀拈拄杖横按，良久云：一曲兩曲聞不聞，悲風流水何方去。卓拄杖。下座。
上堂：長安甚閙，我國晏然。驀拈拄杖云：雲門大師來也。劄久雨不晴。以拄杖敲香卓云：新羅在海東，臨濟小厮兒，祇具一隻眼。普化賊漢，佯狂詐顛。叵耐豐干饒舌，指出文殊普賢。
上堂：心隨萬境轉，轉處實能幽。隨流認得性，無喜亦無憂。好諸禪德，恁麽也得，不恁麽也得，恁麽不恁麽總得。如來説一合相，卽非一合相。須菩提好與三十棒。下座。
上堂，僧問：聲前薦得，未是作家。喝下承當，猶爲鈍漢。學人上來請師相見。師云：家富小兒嬌。進云：也是説道理。師云：與你一文錢。進云：今日不著便。師云：養子之緣。僧便喝。師云：不要哭，不要哭。問：昔日相國之家，今朝佛僧之舍。未審是同是别？師云：白鷺灘頭月。進云：不曉師機，願垂方便。師云：緊捎草鞋。僧擬議，師云：重疊關山路。復云：萬般施設不如常，又不驚人又久長。好諸禪德，古人道處，今人行處，可謂似地擎山，不知山之孤峻；如石含玉，不知玉之無瑕。良久云：祇恐不是玉，是玉也大奇。
上堂，舉三聖問雪峰：透網金鱗，以何爲食？峰云：待你出得網來，卽向你道。三聖云：一千五百人善知識，話頭也不識。師云：俊哉，俊哉！快活，快活！恰似一隻鷂子莫驚著。報寧卽不然，透網金鱗以何爲食？待你出得網來，卽向你道。待他道一千五百人善知識話頭也不識，但拽拄杖，打出三門外。復云：也好快活，恰似一隻虎，莫動著。諸禪德，且道報寧快活，何似三聖快活？莫有快活底漢麽？出來定當看！良久，喝一喝云：把手拽不住。
上堂，僧問：爇香煙上騰，集四衆座下，爲復是神通法爾？爲復是總不與麽？師云：一時被闍黎道了也。進云：有意氣時添意氣，不風流處也風流。師云：你作麽生會？僧便喝。師云：龍侗禪和。僧又喝。師擲下拂子云：何不更打一棒？僧擬議。師云：棒上不成龍。問：真淨界中纔一念，閻浮早是八千年。還許學人稱真淨之名也無？師云：許。進云：若然者，永劫飄流，無時解脱。師云：百草頭上薦取老僧。進云：恁麽則小出大遇去也。師云：且莫錯認好。僧禮拜。師云：果然。復云：佛法二字也太難明。三世諸佛向你諸人脚跟下走過，你擬要見他，早是眼睛落地。驀拈拄杖擲下云：你且道，三世諸佛與拄杖子相去幾何？良久，喝一喝。下座。
上堂，舉雪峰云：南山有條鼈鼻蛇，你等諸人出入好看。師云：雪峰無大人相。然則蛇無頭不行。長慶恰如箇新婦兒怕阿家相似，便道堂中今日大有人喪身失命。雲門拽拄杖攛向雪峰面前作怕勢。師云：爲蛇畫足。玄沙云：用南山作什麽？師云：道我見處親切，不免只在窠窟裏，更無一人有些子天然氣概。報寧門下，莫有天然氣概底麽？不敢望你别懸慧日，獨振玄風。且向古人鶻臭布衫上，知些子氣息也難得。
上堂，舉起拄杖云：舉起也，靈光洞曜，迥脱根塵。復斜亞云：放下也，體露真常，不拘文字。不舉不放，復名何物？遂擲下云：看！良久，喝一喝，下座。
上堂云：東家杓柄長，西家杓柄短。拈起黑漆盆，却是白甆盌。大唐天子笑不休，火裏蝍蟟三隻眼。參！
開堂日，宣疏罷。師拈香，乃趺坐。棲賢長老白槌了，便有僧出問：草庵孤坐，誰知出格家風？拄杖横空，未審是何宗旨？師云：雲閒五老，水滿雙溪。進云：若然者，劒爲不平離寳匣，藥因救病出金瓶。師云：一條界破青山色。進云：忽遇五馬行春日，萬家和氣生。又且如何？師云：却被闍黎道著。進云：海神知貴不知價，留與人間光照夜。師云：靈利衲僧。問：飛錫一聲天地動，爐煙起處遍乾坤。爲國開堂於此日，師將何法報皇恩？師云：耶舍塔前消息在。進云：皇恩答處蒙師指，朝宰臨筵事若何？師云：已有隨車雨，何須動地雷。進云：若然者，虎出渡河皆此日，珠還合浦賀今朝。師云：知恩有幾人？復云：諸佛心印，祖祖傳授。所謂教外别傳者，蓋取其要妙也。其要妙之道，在人不在教乘。所以歸宗長老得之以妙明心印，印僧俗大衆，彼我無差，同成佛道。還信得及麽？權郡大夫得之以妙明心印，印一郡千里之事，則自然殊途同歸，一毛頭一一明了，一一無差。然後卷舒自在，縱奪臨時，皆吾心之常分，非假於他術。提刑都官得之以妙明心印，印十方華藏世界海，祇在一毛頭，於中或行或坐，或去或來，遊山翫水，選勝尋幽，法喜禪悦，皆吾心之常分，非假於他術。衆官得之，各以妙明心印印之，則王事民事一一明了，一一無差。然後可行則行，可止則止，皆吾心之常分，非假於他術。諸山禪師得之，三世諸佛，一切法門，各以妙明心印印之，則法法明了，一一無差。然後應機接物，通變臨時。或日面月面佛手驢脚，或竪拂拈槌，或呵佛駡祖作大佛事，皆吾心之常分也。遂拈拂子劃云：劃斷葛藤。便擲下云：是什麽？良久，喝一喝。下座。
師在筠州九峰，辭衆晚參，遂舉拂子云：昔日世尊拈花，迦葉微笑。今夜歸宗舉拂，大衆寂然。爲復寂然者是？微笑者是？又是箇什麽？祇如歸宗舉拂與世尊拈花是同是别？若言同，法無同相。若言别，豈有兩般。久參先德聞舉便了，後進初機却須子細。良久云：法法總歸宗，臨機要變通。靈源明妙處，平等主人翁。
師初入寺陞座，僧問：遠公符命禪師俯應機，祖令當行也，方便指羣迷。師云：深。進云：深意又如何？師云：淺。進云：學人如何領會？師云：點。云：大衆證明，學人禮謝。師云：老僧今日失利。問：遠離九峰丈室，已屆歸宗道場。如何是不動尊？師云：鷓鴣啼處百花香。進云：萎花風掃去，香水雨飄來。師云：今也如是，古也如是。進云：若然者，將爲少林消息斷，如今蹤跡宛然存。師云：如何是少林消息？僧禮拜。師云：點卽不到。師云：佛法要妙，但歸其宗。苟歸宗也，自然無可不可，一切成現，海印發光。今與大衆同已歸宗，住平等本際，敢問何者是宗？何者是要妙？良久云：祇爲分明極，翻令所得遲。
上堂，爲新舊化主云：舊者已還，新者復作。新舊相資，放過一著。遂拈拂子云：不可作新舊會。既不作新舊會，又落在什麽處？若知落處，受用無窮。若不知落處，亦受用無窮。知落處，受用無窮則可知。不知落處，因甚麽受用無窮？明眼衲僧試斷看！
上堂，舉赤眼因見虵，便與斬斷。傍僧云：久嚮歸宗，元來只是箇麤行沙門。眼曰：你麤我麤。師云：大衆祇知赤眼斬虵，向其僧道你麤我麤。且古人見處作麽生？遂舉拂子云：今日歸宗舉拂子，與當時歸宗斬虵，是同是别？良久云：人人有箇真天佛，妙用縱横總不知。今日分明齊指出，斬虵舉拂更由誰？
上堂：頭陀石被莓苔裹，擲筆峰遭薜荔纏。羅漢院一年度三箇行者，歸宗寺裏參退喫茶。
上堂：今日乃是第二箇四月。不見古人道：放過一著，落在第二。雖然第二，未免祇是前來孟夏漸熱。乃呵呵大笑云：有利無利，不離行市。西川成都府漏藍子，一文錢三箇五箇，撒在諸人面前，一一可以治病。又且不知廬陵米作麽價？
上堂，師乃到法座前，顧視大衆，便歸方丈。
上堂云：南泉斬猫兒，與歸宗斬蛇，叢林中商量還有優劣也無？優劣且止，只如趙州戴靸鞋出去，又作麽生？若也於此明得，德山呵佛駡祖，有什麽過？於此不明，丹霞燒木佛，院主眉鬚落。所以禍福無門，唯人自召。喝一喝，下座。
上堂：你有拄杖子，我與你拄杖子。你無拄杖子，奪却你拄杖子。大衆，見錢買賣，莫受人謾。知麽？有利無利，不離行市。阿呵呵！却憶趙州勘婆子，不風流處也風流。喝一喝，下座。
上堂，舉僧問雲門：如何是雲門一曲？門云：臘月二十五。忽有人問歸宗：如何是歸宗一曲？但向伊道：五月二十五。且道歸宗與雲門意作麽生？今之與古相去幾何？又云：唱者如何？門云：且緩緩。忽有人問歸宗：唱者如何？向他道：莫錯，莫錯。且道歸宗是雲門非？雲門是歸宗非？乃喝一喝云：是非總去却，是非裏薦取。
上堂，擲下拂子云：歸宗擲下拂子，大衆一時覩見，任是鶻眼龍睛，也須遭伊繫絆。喝一喝，下座。
上堂：今朝七月二十，秋風凉冷相及，一切佛法現前，自是常情不入。遂舉拂子云：拂子已入也，爲伊無佛法知見解會。汝諸人見道無佛法知見，便道大盡三十日，小盡二十九，作箇無事商量。喝一喝云：瞎屢生！
上堂，舉僧問悟本大師：寒暑到來，如何回避？本云：何不向無寒暑處去！僧云：什麽處是無寒暑處？本云：寒時寒殺闍黎，熱時熱殺闍黎。師云：大衆，若也會得，不妨神通遊戲，一切臨時，寒暑不相干。若也不會，且向寒暑裏經冬過夏。喝一喝，下座。
上堂：八月中秋凉風蕭索，衲僧去來如雲似鶴。山北山南有路通，一條拄杖横擔却。是卽是，覺不覺，切忌隨他老盧脚。喝一喝，下座。
上堂：今日淵上座設道吾饡飯，點趙州茶，拈出如來一大經卷，爲諸人徹困。驀拈拄杖擲下云：道吾飯，趙州茶，如來一大經卷，此三種法門，盡在拄杖頭上撒開也。東西南北，四維上下，一任變通，自在受用。三十年後，不得辜負淵上座。若也不知，數日雨寒，秋風漸冷。喝一喝，下座。
施主捨法衣，上堂：大衆，諸佛法衣，得之者出三界離五欲，成大道度衆生。遂舉衣云：舉起也，地獄停酸，脩羅息戰。放下也，帝釋摇頭，諸天罷樂。不舉不放，十方法界，情與無情，同成佛道。未審施法衣者，成得箇甚麽？良久云：自從盧老收歸後，須信人人總有之。
長安化主歸，上堂：大衆，一兩絲，一匹絹，一一盡從蠶口現。口中吐出濟人間，衲僧如何總不薦。若也薦，家家門裏含元殿。喝一喝，下座。
開爐日，上堂：凡夫色礙，二乘空礙，菩薩色空無礙。目前萬象森羅，理事融通自在。僧堂又添煖火，十方高人共會，不必更分彼此，同是一真法界。喝一喝，下座。
上堂云：今朝十月二十五，須知有法離言句，本明本妙不假修。一隊古佛參堂去。
上堂：冬後一陽生，乾坤解通變。衲僧莫守株，彼此丈夫漢。日日天真活，人人自可見。如何都不顧，隨他物所轉。喝一喝，下座。
啓聖節，上堂：舜日共佛日長明，堯風與祖風竝扇。所謂一人有慶，兆民賴之。祝延聖壽，今正是時。乃呼：萬歲，萬萬歲！下座。
上堂，僧問：乾坤之内，宇宙之間，中有一寳，秘在形山。山卽不問，如何是寳？師云：闍黎終日騎牛不識牛。進云：恁麽則從今日歸家去也。師云：如何是那一寳？僧便喝。師云：前三三，後三三，又作麽生？進云：謝師指示。師却喝云：不識雲門關捩子，等閑動著眼𥉍𥉍。復云：那一寳非今非古，非僧非俗，非男非女，十二時中，光明烜赫。還有人著得價麽？若有人著得價，三十年後不得辜負歸宗。莫有人著價麽？這一隊漢，十二時中是箇甚麽？喝一喝，下座。
上堂：今朝十月半，天上月初圓。遂拈拂子云：拂子豈不是圓！又敲禪床云：何曾偏來！大衆，只這偏圓道，聲色閙浩浩，眼耳但見聞，莫問歸宗老。
上堂：衲僧門下，無非過量境界，自在禪定。乃喝一喝云：豈不是過量境界！又謦欬一聲云：豈不是自在禪定！阿呵呵，將此深心奉塵刹，是則名爲報佛恩。
上堂：好雪。大衆，米麵柴炭之屬，一切成現。寒則圍爐向煖火，困來拽被蓋頭眠。好大衆，適從僧堂來，却向僧堂去。喝一喝，下座。
上堂：大衆休得也無了期，共來林下學無爲。袈裟同肩一拂子，相逢能得幾多時。喝一喝，下座。
化城大師來，上堂：三界無安，猶如火宅。出得火宅，未到寳所，且在化城。今日相逢，化城不見，寳所何在？元來只是舊時源。上座大衆，元來一時總是舊時人。伏惟珍重。
上堂：大衆，古人道：盡大地是箇解脱法門，枉作佛法會却，何不見山是山，見水是水！歸宗則不然，盡大地是箇解脱法門，不作知見解會。有時見山不唤作山，有時見水不唤作水。大衆，彼此丈夫，莫受人謾。
上堂：大衆，歸宗不是無禪可談，無法可説。正值雪寒，不宜久立。乃喝一喝云：歸堂向火。
上堂云：今朝正月初五，未免爲君重舉。斬新日月分明，禪家且莫莽鹵。還有不莽鹵底麽？且道是什麽？喝一喝，下座。
上堂：今朝正月初十，晴暖春風襲襲。觸目無礙法門，大家一時證入。喝一喝，下座。
上堂云：大衆，佛法兩字，彼此不著便。衆中莫有師子見麽？不敢望你哮吼一聲，使大衆一時頂門上眼開。且莫嚼他古人殘羹餿飯也。難得歸宗今日謾你諸人去也。驀拈拄杖擲下云：南山鼈鼻虵，解弄者收取。喝一喝，下座。
上堂：二月仲春漸暄，時來萬物争妍。莫待桃花悟道，出門芳草芊芊。喝一喝，下座。
上堂，舉教中道：不見一法，是大過患。乃喝一喝云：有什麽過？驀拈拄杖卓云：有什麽患？復横按云：德山棒，臨濟喝。舉世何人解提掇？天高地迥萬象閒，總是僧家好時節。遂擲下云：是什麽時節？喝一喝，下座。
上堂：世尊三昧，迦葉不知。迦葉三昧，阿難不知。因甚不知？只爲淺深有異。三德六味，施佛及僧，法界有情，普同供養。首座三昧，大衆不知。因甚不知？對面不相識，開單展鉢，拈匙放筯。大衆三昧，各不相知。因甚不知？阿呵呵！復拈拄杖横按云：我觀法王法，法王法如是。卓拄杖，下座。
上堂，拈拄杖云：湼槃心易曉，差别智難明。古人道：你有拄杖子，我與你拄杖子。你無拄杖子，我奪却你拄杖子。歸宗則不然，你有拄杖子，我奪却你拄杖子。你無拄杖子，我與你拄杖子。大衆，芭蕉與麽，歸宗不與麽。且道與麽是，不與麽是？擲下拄杖云：是什麽？良久云：是卽龍女頓成佛，非卽善星生陷墜。
上堂：山門今日供養羅漢，爲十方檀越酬還心願。亡者生天，現存獲福。召云：大衆，但祇隨例飡䭔子，莫問人間短與長。復拈起拄杖云：我生已盡，梵行已立。所作已辦，不受後有。三界不柰伊何，堪受人天供養。這一隊少叢林漢，總好與二十拄杖。喝一喝，下座。
上堂：大衆，彼我雖殊，根塵有異，然則性自平等。無平等者，平等尚無，況有不平等者！驀拈拄杖云：情與無情共一體，處處皆同真法界。遂擲下云：撲落非他物，且道是什麽物？喝一喝，下座。
隆慶長老來，上堂：大衆，教中道：佛滅度後，爲善知識者總是見佛來。然則其爲善知識者，亦不可容易，覩善知識者，亦不可輕慢。隆慶禪師斯之謂也。老僧與知事首座大衆，同增懽慶。乃喝一喝云：虎溪宗派，龍山子孫；吉州隆慶，大啓禪門。古人所謂從門入者，不是家珍。驀拈起拄杖云：爲是家珍，爲是外物？大衆却請隆慶禪師決斷。擲下拄杖，下座。
因開福專使至，上堂：近有人從成都來，乃得潭州信，却説廬陵米價高。驀拈起拄杖云：風行草偃。擲下云：是什麽？喝一喝，下座。
上堂：日往月來，大盡小盡，光陰已去，生死漸近。大衆，總是祖師門下客，須知生死不相關。且道歸宗與麽説話，還有過也無？良久云：父母不聽，不得出家。
上堂，舉昔日臺山路上有一婆子，凡有僧問臺山路向什麽處去，婆云：驀直去。僧擬行，婆云：好箇阿師，又恁麽去。師云：遊臺山者，憧憧往來莫知其數，未有一人不被伊瞞。唯趙州一日謂衆曰：臺山下婆子被老僧勘破了也。大衆，雖然不受伊瞞，若點檢來，也好喫婆手中棒。且道趙州過在什麽處？若知趙州過，方解不受人瞞。歸宗門下，莫有不受人瞞底麽？喝一喝，下座。
上堂：如來大師云：不能了自心，如何知正道。又寒山菩薩云：一念了自心，開佛之知見。大衆，是什麽直下了取？拈拄杖云：阿誰不見？阿誰不知？知見分明。又擊禪床云：阿誰不聞？阿誰不了？了心平等。若此觀者，名爲正觀。若他觀者，名爲邪觀。卓拄杖，下座。
上堂，良久云：船子下揚州，大地無寸土。蛇咬蝦蟇聲，更有衆生苦。驀拈拄杖擲下云：今朝二十五。喝一喝，下座。
上堂：今朝六月旦，萬物隨時變。地肥茄子多，雨足甜瓜賤。紅桃大似拳，緑李圓如彈。誰識歸宗大道心，拈來一一人難辨。驀拈拄杖云：你有拄杖子，我與你拄杖子。你無拄杖子，我奪却你拄杖子。又作麽生辨？若辨得出，不虚在歸宗過夏。若辨不出，禪床且替他喫棒。乃擊禪床，下座。
上堂：大道不假雕鐫，人心何須造作。但知一切臨時，拈來無非妙藥。驀拈拄杖云：豈不是妙！又擲下云：抛來擲去，有什麽過？乃喝云：纔有是非，紛然失心。
上堂：古人有大智慧，隨宜自在，無可不可。故僧問古德：如何是古佛心？答云：牆壁瓦礫是。僧云：牆壁瓦礫豈不是無情？德云：是。僧云：無情還解説法否？德云：常説熾然，説無間歇。其僧於言下大悟，證無情説法。師云：古佛身心，如飲醍醐，渴心永寂，奇特甚奇特，安樂則不妨安樂。若是德山、臨濟，烜赫兒孫，他亦不喫這般茶飯。何也？不是他所食之物。且道德山臨濟兒孫所食何物？良久，乃嘘嘘。佛法門中，可謂刁刀莫辨，魚魯難分。下座。
上堂：今朝六月二十五，莫問超佛及越祖。但祇粥飯飽便休，日月朝昬自回互。驀拈拄杖云：回互不回互，佛殿走出三門，僧堂趒過厨庫。拄杖子穿却諸人鼻孔，迴而更相涉。乃擲下。良久云：不爾依位住。喝一喝，下座。
上堂：一葉落，天下秋，廬山山北到江州。驀拈拄杖擲下云：若知撲落非他物，須信縱横得自由。
解夏日，上堂：四月十五結夏，七月十五解夏。世俗諦中，有秋有夏，有解有結。佛法門中，無是無非，無得無失，莫非妙用。有時結也，九十日内，水泄不通，聖凡路絶。誰敢咳嗽？若咳嗽也，須是你解咳嗽始得。有時解也，十方通徹，去來自在，亦須知有路頭去處始得。且道不解不結，又作麽生？良久，喝一喝，下座。
上堂：欲識佛性義，當觀時節因緣。昨日撞鐘送法眼入塔，今朝擊鼓集禪衆陞堂。千般時節，萬種因緣，總不出這箇。大衆，且道這箇是什麽？乃喝云：異生見解，我執不同，又争怪得老僧！
上堂：今朝八月中秋，正是月圓當户。所謂盲者不見，非日月之咎。故經云：是法平等，無有高下，迷者自迷，悟者自悟。大衆當知，不得莽鹵。
上堂：一切衆生總一般，妙明日用更無偏。等閑却被邪師指，剛道西來别有禪。驀拈拄杖云：且道是西來，是妙明心地？復擲下云：試斷看！喝一喝，下座。
上堂云：今朝九月一，夜來霜氣寒，當知門外路，一一透長安。喝一喝，下座。
上堂：諸州丐士經年去，次第歸來復納疏，打鼓普請共證明，今朝九月二十五，大衆證明則不無。須知鉢盂飯，粒粒皆辛苦。鉢裏飯滋味，大衆總知。歸宗道今朝九月二十五又且如何？良久，乃呼侍者：參退，請諸郡化主喫茶！喝一喝，下座。
上堂：今朝十月一，天下煖爐開。衲僧頂門眼，依舊蒙塵埃。歲月既已往，死生還到來。床添新藁薦，一任雪成堆。遂拈袈裟角云：大衆，人人有分，須是頂門眼開始得。喝一喝，下座。
上堂：古人所謂終日忙忙，那事無妨。師云：不妨簡要，只如開單展鉢，拈匙把筯，揚眉瞬目，有什麽妨處？行住坐卧，動静去來，又有何異？驀拈拄杖，敲香卓云：妨箇什麽？復擲下云：不可唤作忙也。敢問大衆，那事作麽生？良久，喝一喝，下座。
上堂：是日已過，命亦隨減。如少水魚，斯有何樂。唯二乘禪定寂滅爲樂，是爲真樂。學般若菩薩，法喜禪悦爲樂，是爲真樂。三世諸佛，慈悲喜捨，四無量心爲樂，是爲真樂。石霜普會云休去歇去，冷湫湫地去，是謂二乘寂滅之樂。雲門云，一切智通無障礙。拈起扇子云：釋迦老子來也，是謂法喜禪悦之樂。德山棒，臨濟喝，是三世諸佛慈悲喜捨之樂。除此三種樂不爲樂也。且道歸宗一衆，在三種内，三種外？良久云：今日莊主設饡飯俵䞋錢。參退，僧堂内普請喫茶去。喝一喝，下座。
上堂：萬法是心光，諸緣唯性曉。本無迷悟人，只要今日了。好大衆，修山主見處與大衆見處，日用無差。大衆見處與歸宗長老見處，日用無差。歸宗見處與雲峰山主日用無差。雲峰見處與深首座日用無差。乃喝云：莫分彼我，彼我無差。心光共曉，日用堪誇。驀拈拄杖云：阿誰不見，阿誰不曉？擊香卓云：阿誰不聞？復擲下云：是什麽？喝一喝，下座。
上堂，舉龐居士云：十方同聚會，箇箇學無爲。此是選佛場，心空及第歸。大衆總是選佛之人，既到歸宗門下，須是一箇箇心空及第歸，不可作長行粥飯僧。彼此出家離世俗，誰言祖獨有南能！
上堂：今朝臘月初五，有事爲君直舉。靈湯禪師到來，救濟大開府庫。差珍異寳不慳，所好臨時揀取。雖然一一歸宗，不妨却分賓主。乃喝云：且道是賓是主？復喝云：賓主歷然，久參到此，也須莽鹵。
上堂：獨樹不成林，人人總知有。梵刹一纔興，大家出隻手。驀拈拄杖云：家家門前火把子。復擲下云：各自看取。喝一喝，下座。
上堂：今朝臘月二十五，雲門一曲爲重舉。驢脚佛手總現前，明眼衲僧多莽鹵。喝一喝，下座。
上堂：滿目文殊、普賢境界，直下分明，道無不在。驀拈拄杖擲下云：抛來擲去，有什麽過？喝一喝，下座。
上堂：二月仲春漸暄，時來萬化可憐。到處桃紅柳緑，石頭也生暖煙。驀拈拄杖擲下云：有意氣時添意氣，不風流處也風流。喝一喝，下座。
上堂：靈光獨耀，迥脱根塵。體露真常，不拘文字。此是百丈大智禪師舉揚。大衆作麽生？良久云：在家疑是客，别國却爲親。喝一喝，下座。
上堂：南閻浮提衆生，以音聲爲佛事。所謂此方真教體清淨在音聞。是以三乘十二分教，五千四十八卷，一一從音聲演出。乃至諸代祖師，天下老和尚，種種禪道，莫不皆從音聲演出。庭前栢樹，北斗藏身。德山呵佛駡祖，臨濟喝，豈不從音聲演出！何況世間所有一切事法！不從音聲成就者，然後音聲無盡，演説無盡，見聞無盡，利樂無盡。苟入此法門，得旋陁羅三昧自在海。良久，唱云：十方羅漢。喝一喝，下座。
上堂：今朝三月初五，正是清明景序。豈獨游人往來，更兼蜂狂蝶舞。須信自在神通，彼此性真妙具。萬物總非斷滅，衲僧别求禪悟，棄本逐末。喝一喝云：驢年！下座。
上堂：今朝三月初十，劄久雨不晴。船子下揚州，東海鯉魚打一棒，洞庭湖裏浪滔天，須知大道本無偏。喝一喝，下座。
上堂：今朝三月十五，又是月圓當户。祖意教意同别，但看鷄寒上樹。驀拈拄杖云：春無三日晴，夏無十日雨。復擲下云：處處緑楊堪繫馬，家家門底透長安。喝一喝，下座。
上堂：如來世尊云：菩薩覺成就，故不與法縛。不求法脱，不敬持戒，不憎毁禁，不重久習，不輕初學。何以故？一切究竟覺，彼此成佛故。如是則僧也如是，俗也如是，凡也如是，聖也如是，賢也如是，愚也如是。驀拈拄杖云：拄杖子亦如是。擲下云：如是，如是。
上堂，舉西天昔有七女遊屍陁林，見一死屍。妹問姊曰：屍在這裏，人在什麽處？姊曰：妹妹！妹應喏。姊曰：在什麽處？於是空中散花。女曰：空中散花者誰？應曰：我是帝釋，見聖者善説般若，感我天宫，特來散花。聖者欲何所須，我當供給。女曰：别無所須，只要箇無根樹子。帝釋曰：我天宫無種不有，若要無根樹子，卽無。女曰：帝釋。帝釋應喏。女曰：這箇是什麽？帝釋遂隱去。大衆，且道帝釋是會了隱去？不會了隱去？又道善説般若感我天宫，又道無無根樹子。大衆，且作麽生明得，不辜負聖女？若也不會，不得辜負帝釋。歸宗亦有箇無位真人，憨憨癡癡，跛跛挈挈，且恁麽過時。喝一喝，下座。
王主簿到，上堂。僧問：雲門大師欲一棒打殺釋迦老子，和尚又欲糞掃堆頭窨殺雲門，未審和尚罪過，還許學人點檢也無？師云：且莫造次。學云：和尚坐斷廬山，爲什麽不識某甲這話？師云：三十棒。學云：關。師云：點。學云：劄。師云：念汝做街坊。復云：憶在報寧時，彼彼各年少。而今住山來，各各已衰老。休話人間短與長，相逢把手呵呵笑。呵呵笑，逍遥自合無爲道。驀拈拄杖，敲香臺云：不可不自在。復擲下云：不可不逍遥。喝一喝，下座。
上堂，僧問：馬祖下尊宿，一箇箇屙轆轆地，唯有歸宗老較些子。黄龍下兒孫，一箇箇硬剥剥地，祇有真淨老師較些子。學人恁麽道，還扶得也無？師云：打疊面前搕𢶍却。進云：若不同床睡，焉知被底穿。師不對。進云：這箇爲上上根，忽遇中下之流，如何指接？師亦不對。進云：非但和尚一場懡㦬，學人亦乃一場敗闕。師云：三十年後悟去在。復云：一切禪與道，觸目無非妙。貴賤但臨時，不要生機巧。驀拈拄杖云：三世諸佛説不到，諸代祖師傳不及。遂擲下云：是什麽？喝一喝，下座。
師開堂日，接得左司手中疏，乃示衆云：左司傳授，炟赫現前。泐潭把呈，分明薦取。薦與不薦。却付與表白。表白擬接，復收迴云：不見到，權柄在手，縱奪臨時。非但泐潭如是，左司衆官神通變化，各各具足。却度與表白，宣罷，於是就座。問話畢，師乃云：適來白槌云：法筵龍象衆，當觀第一義。且道何名第一義？如何所觀？大衆當知，欲得分明現前，可以直截自觀。若能自觀，名爲正觀。若他觀者，名爲邪觀。而今莫有能目觀者麽？既能自觀，卽能他觀。且道卽今左司衆官、僧俗大衆，一一是箇什麽？噫！觀音妙智力，能救世間苦。可謂一一圓妙，一一本靈，一一神通變化，總不欠少，了無生死可相關。若不能自觀者，爲迷真覺性，還却受輪廻。然洪州乃江西大都督府，古今已來，人傑地靈，佛事興盛。
昔有馬祖以禪道化人。亮座主乃教法救世。亮一日來參馬祖，祖曰：見説座主大講得經論，是否？亮云：不敢。祖云：將什麽講？亮云：將心講。祖曰：心如工伎兒，意如和伎者，又争講得經？亮乃抗聲云：心既講不得，虚空莫講得麽？祖曰：却是虚空講得。亮不肯，便出去。祖召云：座主！亮迴首，豁然大悟。師云：而今聞却是虚空講得，多便向虚空裏釘橛。殊不識馬大師神通光明，解黏去縛。
又龐居士問馬祖云：不與萬法爲侣者，是什麽人？祖曰：待汝一口吸盡西江水，卽向汝道。師云：禪門多作奇特商量，玄妙解會。又不見馬大師威光自在，裁長補短。
又大梅初參馬祖，問：如何是佛？祖曰：卽心是佛。師云：如今往往向卽心裏，喪身失命，須還他馬大師觀機設法，應病與藥，一切臨時，無可不可。
其大梅蒙馬師開示，豁悟本心，一得永得，更不他觀。直入深山，庵居巖穴。後因有僧遊山見之，問曰：庵主住此山多少時？梅曰：只見四山青又黄。僧又問：出山路向甚麽處去？梅曰：隨流去。祖聞之，令一僧去問云：和尚見馬師得箇什麽，便住此山？梅曰：馬師向我道卽心是佛，我便向這裏住。僧云：馬師近日佛法又别。梅云：作麽生别？僧云：又道非心非佛。師云：且道馬大師還有爲人底意也無？
梅云：這老漢惑亂人，未有了日在。任汝非心非佛，我祇卽心是佛。師云：知恩方解報恩。
僧迴舉似祖，祖召大衆云：梅子熟也。龐居士遂去問梅曰：久嚮梅子熟，還許學人摘喫也無？梅云：你向什麽處下口？士云：百雜碎。梅云：還我核子來！師云：且道此二人相見，還有優劣也無？
梅臨遷化時，聞鼯鼠聲，乃曰：卽此物，非他物。汝等善護持之，吾今逝矣。師云：大衆，既非他物，是什麽物？復云：近有無盡居士曰：大都此物非他物，豈有南宗與北宗。如今衲子，多是争南宗北宗。雲門臨濟却被箇俗漢子點破。雲門臨濟兒孫不勝懡㦬。久立諸官，伏惟珍重！
入院，上堂：馬祖傳心，石門泐潭。乾師總師，前三後三。老僧到來，如何指南？遂拈拄杖云：你有拄杖子，我與你拄杖子。你無拄杖子，我奪却你拄杖子。良久云：我雖與你同條生，不與你同條死。乃擲下拄杖，喝一喝，下座。
因雙林下生長老來，上堂云：寳山不易到，既到莫空迴。莫有不空迴者麽？遂擲下拄杖云：是什麽？良久云：不見雙林釋迦老，又聞彌勒下生來。喝一喝，下座。
上堂：今朝正月二十五，孟春猶寒人共舉，分明佛法不二門。甜者自甜苦者苦。喝一喝，下座。
開馬祖塔日，上堂：放過一著，落在第二。有利無利，不離行市。家家門外緑柳垂，不獨春風折桃李。馬祖堂開二月初二，觸目遇緣，法門大啓。不如歸去來。良久云：向什麽處去？馬祖堂中燒香罷，僧堂裏喫茶。
施主看藏經，請上堂，云：毗盧藏中有大經卷，含真空而體寂，鏡妙色以圓明。驀拈拄杖云：三世諸佛，一大藏教，盡在裏許。阿誰不見？阿誰不聞？聞見分明，是箇什麽？喝一喝，下座。
出外歸，上堂：歸來閏二月，閴寂寳山中。城隍耳目盡，塵勞萬事空。春水緑，野花紅，須信禪家道莫窮。信手拈來一枝草，臨機生殺任西東。
上堂，舉僧問馬祖：如何是佛？祖曰：卽心是佛。師云：馬大師也是看孔著楔。然現前一衆，雖不受馬駒所踏，是不可忘古人大慈悲故。誰教從來今日清明？良久云：與大衆同到塔上燒香。
上堂：今朝二月二十五，野草閒花相共舉。信手拈來一一玄，癡人莫認庭前樹。衆中莫有不受惡水潑者麽？遂拈拄杖擲下云：祇這拄杖子，亦不辜負大衆。喝一喝，下座。
上堂：時光迅速，那事如何？雖然如是，我不敢輕於汝等。汝等皆當作佛。故先覺云：一切障礙，卽究竟覺。驀拈拄杖云：不是究竟覺。遂擲下拄杖云：抛來擲去，有何障礙？喝一喝，下座。
上堂：今朝三月初十，知事首座大衆尊候萬福。良久云：山前大小麥穗也未？直歲照顧牛馬，莫教踐踏秧苗。典座厨中調和衆口。監院庫下坐籌帷幄，決勝十里。諸寮舍各各照顧火燭。勝上座設饡飯，供養馬祖大寂禪師。大衆總飽，老僧亦飽。驀拈拄杖云：拄杖子亦飽，山河大地亦飽。遂卓云：參退，堂中喫茶。
上堂，擲下拄杖云：撲落非他物，且道是什麽物？縱横不是塵。既不是塵，是箇什麽？山河及大地，全露法王身。山河大地諸人總見。那箇是法王身？良久云：只爲分明極，都緣日用親。
上堂：一夏九十日，看看將欲畢。爲報求佛人，今朝七月一。教中道：佛身無爲，不墮諸數。且道如何是無爲佛身？於此薦得，不逐四時之所遷，萬物之所變。若也不薦，人漸老，又經秋，等閑白却少年頭。喝一喝，下座。
上堂：今朝八月初五，禪家安閒國土。甜則甘草元甜，苦則黄檗元苦。若也得意忘言，自然超今越古。
上堂：古人道：毫釐有差，天地懸隔。且道毫釐不差又如何？良久云：僧堂裏喫茶。
上堂：今朝八月十五，又是月圓當户。月不照人，人不問月，彼此不相干。趙官家國土，不如歸去來。田中晚稻，近日好雨。喝一喝，下座。
化主迴，上堂：演上人今日作齋供養羅漢。爲供養過去耶？見在耶？未來耶？若供養過去，已過去。未來未至，見在無住。三世既不有，一心何所依？乃召云：演上座，正好供養。過去亦如是，見在亦如是，未來亦如是。彼亦如是，此亦如是，一切諸法亦如是。復召云：演上座，正好供養。供養亦如是，如是如是。
上堂，道德經曰：大巧若拙，大辯若訥。師云：達人到此，身心一如。身外無餘，十方世界只在目前。
上堂：一年十二月，倏忽又臨頭。人漸老，水長流，世有何人便肯休？休休不如歸去來，自有無繩水牯牛。喝一喝，下座。
上堂：方上人今日爲施主供養羅漢。且道羅漢來也無？若來，在什麽處？若不來，又供養他作什麽？乃顧謂大衆云：要識真羅漢麽？元來總在這裏。復召云：方上座還見麽？正好供養。來無所從，去無所至。一一不生，一一不滅。性真妙明，常住世間。清淨本然，周徧法界。若也如是，萬兩黄金亦消得。若不如是，滴水難消。老僧隨例飡䭔子，也得三文買草鞋。
聖節，上堂：率土之土，皆屬王土。率土之民，莫非王民。今朝臘月八日，當釋迦如來成道之辰，是今上皇帝降誕之日。所謂前聖後聖，聖德共明。人王法王，王道同久。應千年之慶運，統萬國之歡心。伏惟皇帝陛下萬歲萬萬歲！復召衆云：大殿上念佛，祝延聖壽。下座。
上堂，舉佛在之日，有一女人禮佛，乃於座前入定，佛遂敕文殊出之。文殊入百千金剛三昧出女子定，了不可得。時有網明亦入三昧，唯彈指三下，女子從定便起。師云：且道文殊與網明見處，還有優劣也無？若道無，文殊何故出女子定不得？只如今日擊動法鼓，大衆齊到座前，與網明出女子定，爲是同是别？不見古人道：欲識佛性義，當觀時節因緣。大衆總是祖師門下參玄上士，試觀看！若見得，出家事畢，解脱安樂，世俗塵勞不用閒觀。喝一喝，下座。
上堂：數日出入，或風或雨，或陰或晴，或聚或散，或鄉或村，或縣或邑。及至歸來，三門依舊向南開。復云：大衆歸堂喫茶！
上堂：出家沙門，清淨佛子，莫於袈裟下失却人身。所以古人道：了卽業障本來空，未了還須償夙債。且道袈裟下了箇什麽便業障本來空？未了箇什麽還須償夙債？出家門中，也須子細，不得莽鹵。一等行脚，離鄉别井，出一叢林，入一叢林，訪尋善知識，決擇生死，直須子細。假饒了得，我更問你，只如僧問雲門：二祖是了未了？雲門云：確。衆中作麽生商量？時中如何受用？大衆要會麽？良久云：昨日化主歸山，一年在外化導不易。有利無利，不離行市。喝一喝，下座。
上堂：西瞿耶尼，北鬱單越，家家門前長安道，到處通徹。驀拈拄杖云：拄杖頭上千差萬别。乃擲下拄杖，喝一喝，下座。
上堂：今朝欲入室，侍者報言參。搥鐘并擊鼓，分明爲指南。非但鐘鳴鼓響，飛禽走獸，草木叢林，森羅萬象。昨日仁上人設齋，一一爲諸人徹困。還有知恩報恩者麽？老僧亦在其間。良久云：欲知端的意，盡在不言中。下座。
上堂：今朝二月二十五，金銀琉璃握成土。禪家如意自在心，妙用縱横無不是。彼此男兒大丈夫，勸君莫咬他人語。
上堂：三月本不生，二月何曾滅。不滅與不生，人心自分别。分别既不生，一切皆寂滅。山河大地，不可不寂滅。如今一一現前，不可不寂滅。大衆還入此境界麽？卽今又總在何處？喝一喝，下座。
上堂：今朝三月初五，天地不晴久雨。雲門劄意分明，衲僧如何伸吐？驀拈拄杖云：雲門大師來也，劄久雨不晴，臨時變化，不涉途程。遂擲下云：切忌隨他拄杖子去。下座。
上堂：今日三月十朝，衲僧知見雄豪。步步直須有主，擬議打折驢腰。
上堂：先上座煑栗黄粥，供養禪衆，喫了總飽齁齁地，掛起鉢盂。知恩方解報恩，三十年後，不得辜負趙州老。直饒當下見得，倜儻分明，不隨古人言語所轉，各證無生法忍，得大解脱。須知三年一閏，九月重陽，是何宗旨？喝一喝，下座。
上堂：今朝九月初五，佛法未嘗間阻。開單心印發光，何况上來下去。大衆，了然生死不相干，快樂自在。喝一喝，下座。
上堂：今朝九月初十，衲僧門風壁立。不是宗乘強爲，欲破禪家法執。遂拈拄杖云：若唤作拄杖子，翳汝眼睛。不唤作拄杖子，避色逃聲。乃擲下云：還我師子兒來！喝一喝，下座。
上堂：今朝九月十五，月色十分顯露。人心纔有是非，便被浮雲點污。喝一喝，下座。
上堂：今朝九月二十，大道本無拘執。放開把住自由，還要人人悟入。喝一喝，下座。
因施主，上堂：佛以一音演説法，衆生隨類各得解。僧俗男女平等心，一一皆同證法界。
上堂：今朝十月初十，滴水滴凍。禪衆上來，長老説夢。忽然夢裏覺來，顯發人人佛之妙用。乃垂一足云：不是佛之妙用。又喝一喝云：不是佛之妙用。大衆上來下去，不是佛之妙用。復召云：大衆，分明是夢。師一日到法座前，乃提起數珠，復顧視云：大衆，數珠一百八。便歸方丈。
上堂：兹日夏首，衆僧結制之辰，泐潭山比丘克文，與清淨大衆踞菩薩乘，修寂滅行，以大圓覺爲我伽藍身心安居平等本際，湼槃自性，無繫屬故。今我敬請不依聲聞，當與十方如來及大菩薩三月安居，爲修菩薩無上妙覺大因緣故。離諸垢染，清淨梵行。若能如是，所謂如蓮華不著水，心清淨超於彼。上堂：清大師則上人，數年在浙中緣化石筧供具等。比者廻山，不勝欣喜。然於道人分上，一切所作而無作意。既無作意，則是無功用大解脱法門。所謂無爲而無所不爲。信手拈來，不勞心力。種種聖像，種種經卷，種種莊嚴，種種供具，種種佛事。驀拈拄杖云：總在拄杖頭上東涌西没，南涌北没。撒開也，堂上庫下，佛殿僧堂，及諸寮舍，種種莊嚴，種種清淨，法喜禪悦。遂擲下云：撲亦撲不破，蕩亦蕩不散，來無所從，去無所至，無成無壞。東海鯉魚打一棒，雨似盆傾。若信不及，華藏世界所有塵，一一塵中現法界寳光，化佛如雲集。此是如來刹自在，却還清公大師，伏惟珍重！
上堂：今朝四月二十五，爲報禪家莫莽鹵。淥水青山在目前，一一分明佛淨土。擬心早不淨了也，不擬心又作麽生？歸堂喫茶。
上堂：倏忽又是五月時節，交參總别，同異成壞，重重一一融通皎潔。驀拈拄杖云：一切時分總在拄杖頭上，不見有一塵一衆生不成佛者。且道泐潭山一衆有不成佛者也無？乃擲下云：是成是壞？喝一喝，下座。
上堂：今朝五月復端午，隨衆生心解分布。糉子雖然應所知，要須一一知來處。且道從什麽處來？驀拈拄杖云：若知拄杖子來處，卽知一切法來處。所以道隨衆生心，應所知量，循業發現。祇如大衆從甚麽處發現？一一分明在目前。若知發現，不妨奇特。若也不知，何名出家？遂擲下云：祇者末後一著也大難會。喝一喝，下座。
上堂：今朝五月半，爲衆決定斷。普請共成佛，不須怪老漢。下座。
出外歸，上堂：古人所謂有物流動，人之常情。情若不生，則老僧出入動静，無去來之作，自然人事周徧，又何妨。遊戲神通藏，法喜禪悦樂，則與大衆同住如來寂滅海、究竟覺。喝一喝，下座。
上堂：今朝六月又初一，爲報諸人莫自屈。日用無非大智門，摩訶般若波羅蜜。
上堂：般若靈智，拔二親而歸佛國；沙門誠信，設一飯以飽禪僧。因緣既在，功德何窮！驀拈拄杖云：所謂靈源明皎潔，枝派闇流注。乃擲下云：參同不二心。歸堂喫茶去。喝一喝，下座。
上堂：今朝六月二十，却歎時光催急。看看解夏到來，拂拭拄杖與笠。無非妙用神通，盡是心心證入。不須向外馳求，抛却自家城邑。
上堂：今朝又是七月一，夏去秋來自相失。各悟自己性無生，人人當下成佛訖。大衆，莫道我不受者惡水潑，如今叢林多作此解。
上堂，舉古德問僧云：是什麽聲？云：虵咬蝦䗫聲。德云：將謂衆生苦，更有苦衆生。又有古德問僧曰：是什麽聲？曰：雨滴芭蕉聲。德曰：莫謗如來正法輪。師云：有一轉語，可以安邦定國，主聖臣賢。有一轉語，國清才子貴，家富小兒嬌。若是辨得出，許你於十字路頭，不畜一粒米，不種一莖菜，接待往來真善知識。若辨不出，炙脂帽子，鶻臭布衫，且與麽東過西過。喝一喝，下座。
上堂：但以禪門了却心，頓入無生知見力。驀拈拄杖云：不是無生𡎺著你鼻孔，東海鯉魚打一棒，雨似盆傾。不是知見，誰不明了！誰不具足！阿誰無分？不是頓入閻老子。呵呵大笑云：泐潭山裏一衆，若於者裏薦得去，盡作雲門烜赫兒孫。若薦不得，總屬閻羅老子所管。遂擲下拄杖，下座。
上堂：昨日有人從袁州來，却得洪州信。説道長安米價高，福建路茘枝熟。前三三，後三三，泐潭山裏，五日一參。下座。
上堂：今朝又是九月一，暑往寒來春復秋。須信人人一段事，不同時節逐遷流。既是人人一段事，爲什麽有信者，有不信者？不見世尊云：一雨所潤，三草二木。
上堂，舉古人云：如珠在盤，不撥而自轉。只如大衆開單展鉢，拈匙把筯，一切時中，所作所爲，又何假人撥而後轉？乃至雲門糊餅，趙州柏樹，德山棒，臨濟喝，又何假人撥而後應？自是你諸人不悟後錯會，又干他糊餅、栢樹、棒喝甚麽事？豈不見六祖大師云：汝當一念自知非，自己靈光常顯現。
上堂，舉雲門大師云：盡大地是箇解脱門，枉作佛法會却。何不見山是山，見水是水！師云：大小雲門錯下名言，好與三十棒。如今既不唤作山，不唤作水，又唤作什麽？若有明眼衲僧辨得出，三十棒却還泐潭。若辨不出，三十棒分付闍棃。喝一喝，下座。
上堂，舉祖師云：正説知見時，知見卽是心。當心卽知見，知見卽如今。師云：若道是教外别傳，又説道卽如今。况此一心知見，爲復是諸人卽今一心知見？爲復是諸佛知見？若道是諸人卽今一心知見，有底又不肯説心説性。若道是諸佛知見，又有何差别？試爲泐潭定當看！若定當不出，虚消信施。
上堂：今朝十一月，節候又嚴寒。倏忽光陰過，死生君自看。是日已過，命亦隨減，如少水魚，斯有何樂？須知人人赤肉團上有一物，能隨萬事變，不逐四時凋。且道是什麽？喝一喝，下座。
上堂，舉僧問雲門：如何是學人自己？門云：遊山翫水。師云：且道雲門答這僧，不答這僧？莫謗雲門好。若道不答這僧，什麽處是不答處？衆中多是師承學解，承言者喪。縱不在文字語言上，又打在無事裏，所謂滯句者迷。若識得雲門大師，卽識得自己，可見不見一法卽如來，方得名爲觀自在。
上堂：祖師西來，教外别傳。所謂如牛駕車，車若不行，打車卽是，打牛卽是？大衆，人各有一頭水牯牛，駕箇車子卽是。毛色有異，心相不同，有赤者白者青者黄者黑者。如今莫待下痛鞭，各自拽箇車子。歸堂喫茶去。下座。元旦日，
上堂，問話畢。師云：一問一答，皆是當人。各各神通光明，清淨妙心，一一從自己運將出來，烜赫現前，自是衆生迷情，不覺不知。改旦新元，伏惟知事首座大衆尊侯萬福。良久云：昨日今朝事不同，人人依舊主人翁。雖然平等添新歲，夢覺元來總是空。是空却不空，二十空門元不著，一性如來體共同。喝一喝，下座。
供養羅漢，上堂：三界唯心，萬法唯識。未有一法不從心之所生。心若滅也，一切法滅。所以過去心不可得，未來心不可得，現在心不可得。三際既不有，一心何所生？大衆，但盡浮想，盡證阿羅漢。浮想不盡，總屬流浪生死。喝一喝，下座。
上堂：古人云：仁者見之謂之仁，智者見之謂之智。雲門云：一切智通無障礙。拈起扇子云：釋迦老子來也。又拈起扇子云：𨁝跳上三十三天，築著帝釋鼻孔。東海鯉魚打一棒，雨似盆傾。好一切智智清淨，無二無二分，無别無斷故。佛手開驢脚步，東西生緣别處。喝一喝，下座。
上堂：今日供養羅漢。夜來四方高人諷誦妙法蓮華經安樂行品一遍。大衆，作麽生是安樂行？擬心早不安樂了也。乃喝一喝云：豈不是安樂行！如何是透法身？北斗裏藏身，豈不是安樂行！如何是祖師西來意？庭前栢樹子，豈不是安樂行！如何是超佛越祖之談？糊餅豈不是安樂行！以至僧俗大衆，一一清淨光明住持，豈不是安樂行！乃至一佛二菩薩，一一羅漢，一一辟支佛，無不清淨，實相住持，所謂安樂行也。大衆，唯有髻中寳珠，不妄與之。雖然不與，亦人人具足。十二時中，光明烜赫，阿誰欠少？還會麽？歸堂喫茶去。喝一喝，下座。
上堂：衲僧門下，有賓有主。有時賓也，和其光，同其塵，四五百條花柳巷，二三千處管絃樓。有時主也，奪賊馬，殺乎賊，披毛戴角入鄽來，優鉢羅花火裏開。大衆，只如賓主未分時如何？今朝三月十五。
章江長老來，上堂，舉僧問雲門：如何是諸佛出身處？門云：東山水上行。泐潭卽不然，若有人問如何是諸佛出身處，但向伊道：遠離洪井，深入寳山。大衆，且道是同是别？忽有箇衲僧出來云：這裏是什麽所在？説同説别也難得，須是實到這田地始得。若未到，且不得草草。
上堂，舉僧問雲門：如何是學人自己？門云：遊山翫水。而今多作自己會，承言者喪。既不作自己會，又作麽生會？滯句者迷。德山入門便棒，其僧擬議，山云：不得作棒會。既不作棒會，又作麽生會？臨濟一喝不作喝用。既是一喝，何故不作一喝用？宗旨如何？其宗旨者，諸佛諸祖教外别傳，不屬文字言句。其文字言句，是心外戲論之法。既不屬戲論，直須自悟。若自悟也，事同一家。苟不然者，彼我途轍。喝一喝，下座。
上堂：今朝四月二十五，栽秧漸漸徧南畝。半饑半飽淡飯羹，泥裏雨裏可憐許。唯有高僧總不知。各自歸堂喫茶去。
上堂：衲僧門下，有春有冬，有秋有夏，有陰有陽，有晝有夜。天地蓋載，日月運行，成就四時，長養萬物。善知識者，觀機設教，應病與藥，成就衆生種種方便，亦復如是。然則無智人前，莫説打你頭破額裂。
上堂：釋迦老子道：一切衆生，生死相續，皆由不知常住真心性淨明體。用諸妄想，此想不真，故有輪轉。大衆，要得生死不相續，妄想心滅，但直下識取自己常住真心性淨明體，則自然生死不相關，共生慶快，所謂一得永得。若信不及，不聽受，則沉在業識無明海。喝一喝，下座。
供養羅漢，上堂：大衆，一切法卽諸佛法，一切心卽諸佛心，一切語卽諸佛語，一切道卽羅漢道。法也心也，語也道也，且道是一也是二也？是同别也？二由一有，一亦莫守，一心不生，萬法無咎。
上堂：二月復三月，一一應時節。柳絲弄春風，梨花白如雪。門門法界門，法法離言説。驀拈拄杖云：欲知交參處，杖頭諸佛刹。乃擲下云：不妨抛來擲去，總在諸人眼睛裏。
上堂：今朝三月初五，普天之下好雨。非但百姓歌謡，老僧不勝手舞。何也？豈不見乾闥婆王奏樂，迦葉起舞，直得須彌岌嶪，海水騰波。驀拈拄杖云：大衆，一波纔動衆波隨，萬法皆從一法歸。衲子大家同會取，七顛八倒總光輝。擲下拄杖，下座。
上堂：今朝又是三月半，離念身心登彼岸。泯其所以歸自然，兩箇五百作一貫。喝一喝，下座。
上堂，舉世尊問波斯匿王曰：汝以何相觀佛？王曰：觀身實相，觀佛亦然。觀佛實相，觀法亦然。法界、衆生界，根根塵塵，一切清淨。大衆，欲識如來大寂滅，汝但盡攀緣。喝一喝，下座。
閉馬祖塔，上堂：祖宗門下，總有關捩子，應機接物，有開有閉。苟開而不能閉，喪家失計。閉而不能開，誰辨往來。或開而能閉也，不妨遊戲。閉而能開也，重重善財。或不開不閉時又作麽生？大衆，僧堂裏隨例軟餅䭃頭，横咬竪咬。喝一喝，下座。
上堂：心生種種法生，心滅種種法滅。唤什麽作釋迦老子？驀拈起拄杖云：假名三十二，八十也空聲。一切人間總強名。卓拄杖，下座。
上堂云：天心得自在，盛熱復清涼。衲僧如薦得，珍重法中王。喝一喝，下座。
上堂：佛言：捨家出家難，學道見性難。元來捨家出家難，學道見性復難。如今學道者如恒河沙，見性者未有一二。佛又言：性成無上道。永嘉云：自性天真佛。雲門云：如今諸方多是説心説性，教裏少哩。師云：雲門又不許説心説性，佛言性成無上道。且道佛説底是？雲門説底是？大衆，差之毫釐，謬以千里。
上堂：知事首座大衆，出入相抛，歸來依舊。南山對北山，忙者自忙閑自閑。閑忙彼此不相關，依舊水雲間。
上堂，舉僧問雲門：如何是佛法大意？門云：春來草自青。又僧問首山：如何是佛法大意？山云：楚王城畔，汝水東流。忽有人問泐潭如何是佛法大意，向伊道：久雨不晴。此三轉語，有一轉語可以作諸佛如來之法藥，治一切衆生病。有一轉語，可以作諸祖之秘關，菩薩直截之要道。有一轉語，可以作衲僧解脱大道場，是禪者放身命處。大衆，若擇得出，如久客歸家。若擇不出，若行人失路。喝一喝，下座。
上堂：諸佛如來，説一切衆生身中有三大。何者爲三？體大、相大、用大。又古德云：十方無壁落，四面亦無門。露躶躶，赤灑灑，没可把。既没可把，唤什麽作三大？莫有人擇得出麽？若擇得出，不妨好手。若擇不出，衆生日用而不知。喝一喝，下座。
上堂：大衆，好雨點點不落别處。且道落在什麽處？莫是落在法堂前麽？莫是落在田野中麽？莫是落在山林間？若是通達底人，神通妙用，無可不可。有一般人更不求妙悟，但作平常一路實頭見解，又唤做不走作人。此之見解未出常流。若妙悟明眼底人，他一一知來處，一一知落處，更不顢頇。大衆，且道落在什麽處？久參先德，一舉便了。後進初機，更宜子細。
因雪上堂，舉龐居士辭藥山因緣。師云：全禪客，當斷不斷，返遭其亂。且道全禪客當時合下得什麽語，免被龐公折挫？如今莫有扶持佛事者麽？出來開發大衆眼目，亦表自己參學身心。如無，老僧爲你説破。今日臘月初十，山門街坊丐者，入寮打疊。忽有人問：諸丐者已在寮中時又作麽生？良久乃喝云：相逢不下馬，各自有前程。
上堂：今朝又是三月一，大道何曾有得失。桃花處處靈雲心，却笑玄沙弄不出。只這弄不出，罕遇知音。
上堂：今朝七月秋初一，時節循環夏又畢。衲僧活計拄杖頭，去兮住兮無固必。去住自由。且道祖意是同是别？只如古人云雞寒上樹，鴨寒下水，意旨如何？喝一喝，下座。
上堂：雲門云：久雨不晴劄。大衆且道，雲門一劄與德山棒臨濟喝，是同是别？若道别，祖宗門下豈有兩般！若道同，争柰德山臨濟雲門家風有異。衲僧到這裏，如何剖判？若剖判得出，可謂無邊刹境，自他不隔於毫端；十世古今，始終不離於一劄。今朝三月二十五，各自歸堂喫茶去。
上堂，舉印宗法師問盧行者云：仁者在黄梅有何言教旨趣傳授？盧曰：彼指授者，唯論見性成佛，不説禪定解脱，無念無爲。宗云：何故不説禪定解脱，無念無爲？盧曰：况是二法，不是佛法不二之法。宗云：如何是不二之法？盧曰：如仁者講湼槃經，明見佛性，是名佛法不二之法。師云：彼時小巧禪道，早是中半了也。如今叢林多是唯論禪定解脱，無念無爲。且道六祖底是，如今底是？分卽是，不分卽是？若分去，有違有順，有是有非。若不分，又不辨邪正，埋没我宗乘。譬如世間道路，有直有迂，有險有善；其行路者，可行卽行，可止卽止。大衆，還識泐潭老僧麽？良久云：將此深心奉塵刹，是則名爲報佛恩。喝一喝，下座。
師首座時，在仰山結夏小參，云：莫有真師子兒，試出來對衆哮吼看！時有僧出禮拜。師云：不知是不是，是卽也大奇。僧問：鐘聲纔動，大衆雲臻，禁足已臨，如何指示？師云：大家在這裏。進云：莫便是和尚爲人處也無？師云：多是向言句中轉却。進云：一堂風冷淡，千古意分明。師云：且莫亂道。
僧問：承古有言：衆生日用而不知。未審不知箇什麽？師云：道。進云：忽然知後如何？師云：十萬八千。僧提起坐具云：争柰者箇何？師便喝。僧云：好一喝，未有斷在。師云：喫棒且待别時。復云：更有問話者麽？良久云：洎合放過。乃喝。復舉拂子云：耶耶，盡十方世界，若凡若聖，若僧若俗，若草若木，盡向拂子下成佛作祖。無前無後，一時解脱。還有不解脱者麽？設有，命若懸絲。又撫掌云：知音者少。所以此箇事論實不論虚，參須實參，悟須實悟。若纖毫不盡，總落魔界。豈不見古人道：平地上死人無數，過得荆棘林是好手。如今人多是得箇身心寂滅，前後際斷，一念萬年去，休去歇去，似古廟裏香爐去，冷湫湫地去，便爲究竟。殊不知却被此勝妙境界障蔽。自己正知見不能現前，神通光明不得發露。或又執箇一切平常心是道，以爲極則。天是天，地是地，山是山，水是水，僧是僧，俗是俗。大盡三十日，小盡二十九。此依草附木，不知不覺，一向迷將去。忽然問他，我手何似佛手？便道是和尚手。我脚何似驢脚？便道是和尚脚。人人盡有生緣處，那箇是上座生緣處？便道某是某州人。是何言歟？且莫錯會好。凡百施爲，須要平常一路子，以爲穩當，定將去，合將去，更不敢别移一步，怕墮坑落塹。長時一似雙盲底人行路，一條拄杖子寸步抛不得，緊把著，憑將去，步步依倚。一日若道眼豁開，頓覺前非，抛却杖子，撒開兩手，十方蕩蕩，七縱八横，東西南北，無可不可。豈可一向倚他門户，傍他行脚！有甚快活？自己畢竟如何？不見雲門大師道：而今天下老和尚，多是師承學解，路布葛藤，印板上打來，模子裏脱出。當人若是明去，何不一切臨時！又不見臨濟大師云：我者裏是活祖師、西來意，把來便用，立處皆真。他不説古又如何、今又如何，者語得、那語不得，那裏是虚、者裏是實。你與我拈出絲毫許實底道理來看！此蓋當人眼不開，自無見處，一向承虚接響，百般忌諱，自纏自縛。直饒與麽説，當下忽然見得倜儻分明去，也是棺木裏瞪眼。如今還有無師智，自然智，不與萬法爲侣者，烜赫底丈夫漢，䶥䶥齖齖，千變萬化，見我恁麽胡言漢語，便好近前驀口摑，拽下椅子擲向三門外，喝散大衆，豈不快哉！還有麽？良久云：若無，且看老僧騎案山，跳入你諸人眼睛裏，七顛八倒，呵佛駡祖去也。喝一喝，下座。
師到崇勝，衆請小參。僧問：未明心地印，難過趙州關。如何是趙州關？師云：過。進云：莫便是和尚爲人處也無？師云：你作麽生會？僧作一圓相。師云：且喜勿交涉。進云：也不得壓良爲賤。師便喝。復云：更有問話者麽？良久無人出。師云：不因一事，不長一智。説事亦不妨，説理亦無礙。爲報學道人，莫作理事會。阿呵呵，欲求長，須入水，是非中，聲色裏，放一倒，扶一起，是何宗？囉囉哩。驀拈拄杖，畫一畫云：適來許多葛藤，向甚麽處去也？復舉拄杖云：拄杖子變作觀世音菩薩，以甘露水灌入你諸人頂門裏。還有眼開心悟，神清氣爽底麽？乃喝云：莫妄想，活落落。須彌山，把便撲。擲下拄杖云：耶耶，三十三天，不知不覺，帝釋居善法堂，爲諸天説法，勸喻云：汝等諸仙，盡是閻浮提，歸依佛，歸依法，歸依僧，不殺不盗，不邪婬不妄語，不飲酒不食肉，布施持戒，廣作善業，來生此間受種種勝妙快樂。汝等諸仙，不得一向迷於妙樂。須知無常，念念不停，念念遷謝，速疾速疾，便是到來，相將墜墮。汝等當求不來不去，不生不滅，究竟解脱，清淨湼槃之樂。師乃嘘嘘：今日爲衆竭力，禍出私門，笑破衲僧口。然雖如是，也不得草草。乃撫膝，下座。
師到九峯山，衆請小參。僧問：古人道：前三三，後三三。前三三卽不問，如何是後三三？師云：的。進云：恁麽則進前三步也。師云：關。進云：大衆證明，真善知識。師云：杜撰衲僧。復云：大衆，此事若全提也，便須荒却院，散却衆，拳倒須彌山，踏翻四大海。三世諸佛，諸代祖師，天下老和尚，十二分教填其溝，塞其壑。雖然如此，盡法無民，且向世諦流布，建化門中卽不可。乃拈拂子云：三世諸佛，諸代祖師，天下老和尚，十二分教，總在拂子頭上。分開也，懷州牛喫禾，益州馬腹脹，天下覓醫人，灸豬左膊上。以拂子左邊敲云：太虚爲鼓，須彌作槌。遂喝云：鼕鼕，閙市裏識取天子，將錯就錯。以拂子右邊敲云：大地作床，長天爲幕。蹶倒打睡，百草頭上薦取祖師。病鳥栖蘆。噫！九年空面壁，撫掌不囘頭，笑煞傍觀。如今莫有傍觀底麽？良久乃喝云：洎合停囚長智。又舉拂子云：穿却你鼻孔，却向脚跟下走出，東西南北，土曠人稀，天上天下，唯我獨尊。阿喇喇！遂擲下拂子云：是什麽？下座。
師到大愚，衆請小參。師云：二三月來，天氣和暖，萬物生長，百鳥和鳴。桃花紅，李花白，到處園林翠，連野色。誰家年少，賞勝踏青？唯有古寺老僧，坐對庭栢。遂以拂子敲禪床云：敲枷打鎖，出釘拔楔。大有癡頑，怕吞熱鐵。醍醐上味，候伊時節。趙州石橋，循途守轍。百丈野狐，爲君一決。狐疑淨盡，眼光電掣。南北東西，有誰辨别？還有辨别底麽？試出來！撫掌呵呵大笑：打箇筋斗，供養大衆，一者慶快平生，二與天下人作標榜。有麽有麽？祇爲情生智隔，想變體殊，我者裏不免拆東籬補西壁去也。以拂子畫云：十方世界百雜碎，何處更有山河大地耶？看看！四大海水，在諸人面前滔滔地，氣象萬端，魚龍變化，還見麽？見則不無。忽然有箇巡海夜叉出來道：禪和子，如何是脱生死底句？向他道什麽卽得？若不向他道，被他一吉橑棒打殺，餧魚鼈喫。當此之際，以何爲身？以何爲心？以何爲人？以何爲我？以何爲佛？以何爲祖？以何爲禪？以何爲道？會麽？良久云：五更侵早起，更有夜行人。乃以拂子擊禪床，下座。
僧請問：三聖問雪峰云：透網金鱗以何爲食？峰云：待你透出網來，卽向你道。聖云：一千五百人善知識，話頭也不識。師以頌示之。
潦倒漁翁坐釣臺，金鱗赫赫鼓波來。海門空闊纔施網，霹靂一聲天地開。
雪峰云：老僧住持事大。
放去收來得自由，不堪優處亦堪優。可憐滯句承言者，争是争非空白頭。
僧請問：丹霞騎聖僧，意旨如何？
千變萬化，七顛八倒。騎却聖僧，踏倒水潦。釋迦起身，比丘悟道。若會此意，寒來著襖。
僧請問雪峰鼈鼻虵因緣。
打鼓弄琵琶，相逢一會家。雲門能合調，長慶解隨邪。古曲非音律，南山鼈鼻虵。何人知妙訣，的子是玄沙。
僧問南臺圓和尚大隨龜話，圓以手翻覆示之，其僧不肯，乃質於師，師以頌釋之。
少室之妙訣，觀根而密付。大隨曾泄機，南臺亦失悮。翻手與覆手，脱履著龜處。明明言外傳，信何有今古。擲金鐘，輥鐵鼓。水東流，日西去。
僧請問馬大師日面佛月面佛。
日面月面，胡來漢現。一點靈光，萬化千變。
僧請益僧問雲門：如何是正法眼？門云：普。
但無一切心，自然合大道。應用在臨時，莫分妙不妙。
僧請問雲門：如何是諸佛出身處？門云：東山水上行。
目前有路，誰解通方。東山水上，求者茫茫。
諸佛出身處，東山水上行。目前一彈指，徧現煞分明。日面月面過，佛手驢脚呈。皆承此箇力，言外度迷情。
僧曰：衆中多以無事商量。師復成頌。
多將無事會，無事困人心。有無俱勿念，自可剖靈音。落落雖殊應，寥寥不在尋。宜哉萬化首，都祇屬于今。
僧請問：僧問首山：如何是佛法的的大意？山云：楚王城畔，汝水東流。
楚王城畔水東流，樹倒藤枯笑不休。好是自從投子去，更無人解道油油。
僧舉趙州庭前柏樹子話，或云有此語，或云無此語。師以頌決之。
庭前柏樹子，趙州無此語。若是本色人，直下未相許。庭前柏樹子，趙州有此語。爲報同道流，覿面如何舉。
東涌西没，北斗藏身。法王法令，德非有隣。
似狂不狂趙州老，或凡或聖人難曉。是非長短任君裁，老婆被伊勘破了。
婆子云：好箇阿師，又與麽去。
臨岐有水復有火，遇賤卽貴全可可。臺山一路去無差，幾箇行人脱羈鎖。
庭前柏樹子，我道不如松。枯枝折落地，打著去年椶。
造化無私不思力，一一青青歲寒色。長短大小在目前，可笑時人會不得。
我手何似佛手，翻覆誰辨好醜。若非師子之兒，野干謾爲開口。
我脚何似驢脚，隱顯千差萬錯。欲開金剛眼睛，看取目前善惡。
人人盡有生緣處，認著依前還失路。長空雲破日華開，東西南北從君去。
鳥窠吹布毛，紅日午方高。趙王因好劒，滿國人帶刀。
僧問雲門：如何是啐啄之機？門云：響。
有問啐啄機，雲門答云響。昨日雷轟天，夜來山水長。
寶壽開堂，三聖推出僧。
探騎飛來棒下寧，瞎人翻滿鎮州城。太平本是將軍致，不許將軍見太平。
石火光中電影分，怒雷隨震動乾坤。耳聾眼瞎人無數，誰是知恩解報恩。
僧問風穴：如何是佛？穴云：杖林山下竹筋鞭。
杖林山下竹筋鞭，水在深溪月在天。良馬不知何處去，阿難依舊世尊前。
奇哉一見桃花後，萬别千差更不疑。獨有玄沙言未徹，子孫幾箇是男兒。
昔日靈雲見悟時，香苞紅萼一枝枝。如今到處還開也，陌上相逢説向誰。
僧問趙州：狗子還有佛性也無？州云：無。僧云：上至諸佛，下至螻蟻，皆有佛性。狗子爲什麽無？州云：有業識在。
言有業識在，誰云意不深。海枯終見底，人死不知心。
僧問雲門：如何是吹毛劒？門云：骼。
誰謂吹毛利，雲門骼可知。一朝權在手，看取令行時。
僧問龍牙：古人得箇什麽道理便休去歇去？牙云：如賊入空室。
買帽相頭，量才補職。明眼衲僧，面前不識。
僧問長沙：了卽業障本來空，未了還須償夙債。祇如二祖是了不了？沙云：空。
臨機無巧妙，得意不勞功。其如人不會，聞空便謂空。
僧問趙州：一物不將來時如何？州云：放下著。
移高就下縱威權，解脱門開信可憐。不得空王真妙訣，動隨聲色被勾牽。
僧問雲門：如何是超佛越祖之談？門云：餬餅。
超佛越祖之談，覿面相呈誰領。不知箭過新羅，動地閑争餬餅。
雲門關棙子，消息少人知。有時一撥動，大地眼𥉍𥉍。
雲門抽顧，自有來由。一點不到，休休休休。
臨濟三度問黄檗佛法大意，三度被打。
資糧更不著些些，岐路年深恐轉賒。直下痛施三頓棒，夜來依舊宿蘆花。
便言黄檗無多法，大丈夫兒豈自乖。脅下兩拳明有信，不從黄檗付將來。
僧問首山：如何是佛法大意？山云：新婦騎驢阿家牽。
張顛不似首山顛，不動毫芒百怪全。猶得黄龍再拈出，四方明眼若爲傳。
新婦騎驢阿家牽，低頭拈得一文錢。十字街頭拍手笑，東村王老屋頭穿。
雲門云：火裏蝍蟟吞大蟲。
秦時𨍏轢鑚頭通，大施門開妙莫窮。火裏蝍蟟依舊活，拈來誰解恣英雄。
火裏蝍蟟吞大蟲，去年不似今年窮。直得黄茅瘴氣發，雪壓桃花處處紅。
臨濟鋤茶園次，見黄檗來，遂拄鋤頭而立。檗云：者漢困那？濟云：鋤也未鋤，困箇什麽？檗以拄杖便打，濟接住一送，檗便倒，叫云：維那相救！維那近前扶云：争容得這風顛漢與麽無禮！檗以拄杖却打維那。濟乃連鋤地數下云：諸方火葬，這裏一時活埋。
奪旗掣鼓著精神，父子雖親法不親。爲報四方禪者道，等閒莫作守株人。
客情步步隨人轉，有大威光不能現。突然一喝雙耳聾，那吒眼開黄檗面。
丈夫當斷不解斷，興化爲人徹底漢。已後從教眼自開，棒了罰錢趁出院。
臘月二十五，一曲超今古。鎮州大蘿蔔，生長在深土。
僧問雲門：不起一念，還有過也無？門云：須彌山。
不起一念，海裏須彌。把來便用，休别針錐。
不落藏鋒不昧分，要伊從此脱狐身。相逢盡道休官去，林下何曾見一人。
百丈雄峰倚碧虚，其間今古道非孤。不知一句墮狐事，借問當時有也無。
有無聞説笑咍咍，不是知音不問來。莫把祖機容易泄，待伊狐眼自醒開。
潜能展事密投機，落草之談信有之。言下罕逢師子子，成羣作隊野狐兒。
潙仰法幢摧已久，從頭提起又重新。誰知斷臂傳來事，光顯須憑大智人。
父子有時揚密意，神通變化不相知。唤回業識茫茫者，笑倒潙山老古錐。
呵呵大笑意難論，樹倒藤枯問有因。縱向明招言下悟，眼開只是舊時人。
因兹自抱無弦琴，歸隱踈山煙翠深。有箇荆溪蔣居士，曾聞得得訪知音。
末山不露凌雲頂，今古岧嶤在目前。又道本無男女相，非君莫辨火中蓮。
非色非心非行業，成男成女解隨緣。而今僧俗并羣有，一一昭然總不偏。
掩耳重開眼界寬，廓然無法不同觀。山林瓦石縱横説，若到常情取信難。
按部不妨閒訪道，新豐一宿話皮膚。水聲山色紅塵外，軒蓋重來得也無。
絶頂雲居北斗齊，雲門知見便高提。莫將透脱常情解，須是當機離水泥。
絶頂雲居北斗齊，藏身北斗最難提。叢林總作平常解，無限高僧没在泥。
絶頂雲居北斗齊，出羣消息要人提。其中未善宗乘者，奇特商量滿眼泥。
絶頂雲居北斗齊，參差光裏閙中提。擎頭戴角誇能解，一一重教上細泥。
絶頂雲居北斗齊，横三豎四目前提。空中鶻眼殊無礙，還笑獰虵不離泥。
雪朝上堂，舉龐居士辭藥山因緣。復頌其意示諸禪者。
龐翁境界，滴水滴凍。藥山闍黎，兩目定動。機不發時，一場困夢。本自天真，阿誰解用。
師室中問僧云：了也未？僧云：未了。師云：你喫粥了也未？僧云：了。師云：又道未了。復云：門外什麽聲？僧云：雨聲。師云：又道未了。復云：面前是什麽？僧云：屏風。師云：又道未了。復云：還會麽？僧云：不會。乃云：聽取一頌。
隨緣事事了，日用何欠少。一切但尋常，自然不顛倒。
見僧來，以火筯敲火爐。僧云：不會。師乃頌曰火筯敲火爐，日用更無餘。開單并展鉢，何處有親疎。
僧又問：達磨西來，單傳心印又如何？復乃成頌火筯敲火爐，直指更無餘。開單并展鉢，一一晃心珠。
師室中問僧：如何是無文字一句？僧無語。僧却問：如何是無文字一句？師云：廬陵米作麽價？又云：面前是屏風。
一一超然一一玄，莫將情計自留連。從來大道無文字，不要安排唤作禪。
僧云：洞山禪難參。師乃有頌洞山禪也不爲難，與君時復且閑閑。楖𣗖迸開天地眼，一重山後一重山。
了無一法，祇在臨時。把來便用，莫更遲疑。
於法應自由，更莫向餘求。殺活劒在手，到處得風流。
色空無礙，如意自在。萬象森羅，影現中外。出没去來，此土他界。心印廓然，融通廣大。
理事無礙，如意自在。倒把須彌，卓向纖芥。清淨法身，圓滿土塊。一點鏡燈，十方海會。
事事無礙，如意自在。不動道場，十方世界。東涌西没，千差萬怪。火裏蝍蟟，吞却螃蠏。
事事無礙，如意自在。手把豬頭，口誦淨戒。趁出婬坊，未還酒債。十字街頭，解開布袋。
事事無礙，如意自在。拈起一毛，重重法界。一念遍入，無邊刹海。只在目前，或顯或晦。
事事不知，空色誰會。理事既休，鐵船下海。石火電光，咄哉不快。横按鏌鎁，魔軍膽碎。
讀金剛經是法平等，無有高下。佛意非傅大士頌指南，則異説者多矣。故水陸同真際，飛行體一如，則佛佛道同，信斯也。因成一頌，用示諸禪者。
平等群生類，迷爲七趣因。悠悠終莫覺，擾擾但隨塵。賴我從凡質，何緣獲法身。神通雖未具，作佛亦天真。
鷲峰深，黄檗苦，一來知味便回去。去去不回顧，大地何曾有寸土。廓然胸臆寰宇寬，東涌西没胡爲難。早言云往逍遥山，又聞己在袁城間。因思孤坐雪寒夜，松風瑟瑟添蕭洒。端師端師聽我言，玉鑰在手須牢把。
一二三四五，清平打鼓道吾舞。脚踏金船海月高，無根樹下蹲龍虎。優鉢羅花火裏開，軒轅寶鑑埋糞土。爲報潁川善女人，信受摩耶千佛母。
見不見，逢不逢，千里萬里圓光中。左顧右眄華藏海，輕提重按開盲聾。此箇妙，窮不窮，是處園林落花紅。乾坤造化有時節，莫比仁者無間風。忽釋迦，慢彌勒，彼既丈夫我亦爾。都來祇在一毛頭，也解分身千百億。臨機一一不思量，好笑時人識不識。
菩提數珠一百八，槪𣗖拄杖六七尺。象王蹴踏潤無邊，達磨唯留履一隻。至今天下重黄金，笑殺寒山與拾得。觀音慈，布袋憨，維摩問疾文殊堪。千奇萬怪狀無盡，皎然此理誰相諳。石城人物多賢善，仁者一到皆和南。有人問著新豐老，切忌承言落二三。
箭穿紅日影，山鬼把住麒麟兒。竇八破布衫，海神捧出珊瑚枝。臨濟三關透不透，雲門一字知不知。閒思昔日同參者，笑倒新豐老古錐。小釋迦，大禪佛，集雲峰下有窠屈。相逢須辨是與非，莫順人情剛負屈。鼈鼻虵，遼天鶻，徧問知音是底物。奇哉高步下層巒，好向前途恣輕忽。
鼓山頭上雲成蓋，石霜霜水清如鏡。新豐洞裏伸脚眠，眼開起來天地迥。拍手呵呵笑不休，堂上老胡俗姓鄭。廬陵米價高復低，兔角拄杖須親携。欲度門門一切境，當知密室爛如泥。
集雲峰下四藤條，誰復得逍遥。祝融峰頂萬年松，天下名標。新豐五位，拄杖頭挑。横三竪四，東西南北。偏中來，正中去，遇賤卽貴，逢低且高。撞著三家村裏老婆，掣斷裙腰。十字街頭醉翁子，扶起來與伊繫絛。或是或非，胡抄亂抄，休話祖師密意，莫問世俗塵勞。道人活計，舉措堪褒。咄！將此深心奉塵刹，諸子不同袍，海裏須彌日月高。
雞不鵮無功之食，水長船高；物歸乎有道之心，泥多佛大。德山呵佛駡祖，曾遭巖頭僧堂前領過。臺山路上老婆，有箇趙州不出門勘破。獨有雲門古錐，有口不妨道，火火本無火。承言者紛紛，自我不然也。非言道不通，非事理不果。理事通達人，利生無不可。既然也有却解臨時建立，又不善逐旋包裏。但可以直用好心，殊不知返遭惡禍。末法衆生，知恩者能有幾箇。雅禪者爲爾，老婆葛藤會麽。
南康有箇魏處士，生來心淨開蓮華。蓮華妙心空無物，能爲佛事如塵沙。衆生佛種不自發，莫不覩相生道芽。觀音勢至自可仰，文殊普賢人共誇。豈惟慈善佛菩薩，不獨忿怒惡那吒。有時人頭及鬼面，有時虎豹諸龍蛇。一一臨時能變化，一一所應曾無差。當知皆承此箇力，不知處士自知耶。此也從來最靈物，當頭一著輸丹霞。誰言僧俗有南北，我道聖凡同一家。音通不問識不識，逢人便寄趙州茶。助我日用作佛事，啜者唯嫌苦澀加。苦也澀也益何盡，泥也水也興無涯。人間萬事卽佛事，正者自正邪者邪。因思昔日洞山老，問佛解道三斤麻。
庵内不知庵外事，跨牛誰識樂生緣。或舒驢脚步荒草，又把佛手開人前。頭頭應現頭頭别，元與跨者曾不偏。肥苗嫩稼觸途秀，飽亦不餐牛可憐。青煙萬户太和邑，白雪一曲清平禪。客來欲辨牛毛色，唯見長老庵中眠。世人有牛自可識，毛角分明頭角全。跨行一一乘他力，莫問清平别有玄。
逢人便出，有理但伸。一錐一劄，要見通人。三頭兩面，任起情塵。道不屬諍，法何有因。心既無住，道乃通津。南康教化，平等爲人。富亦不富，貧元不貧。男之與女，佛也天真。賢之與愚，性也法身。孰爲彼我，誰爲疎親。一一明妙，一一精神。臨事活潑，應機妙陳。不自覺悟，逐樂因循。從頭指出，無使漂淪。海淨禪者，莫憚苦辛。
曾聞菩提本無樹，又云一花開五葉。是非有眼分不分，可使吾道生暐曄。曹溪分派共入海，寶林人間翠相接。其中塔廟居真身，同往瞻禮不可輟。又聞彼既丈夫我亦爾，不應自當生退怯。又不見，古人己靈尚不重，况求諸祖解脱乎！大丈夫，大丈夫，靈光烜赫阿誰無？當機大用脱知解，舉措何曾涉道途。本非文字不屬教，亦非禪道莫昧渠。明明一一離諸相，剛把迷頭󱯠麵糊。二禪者，是不是？若是，不妨南去見老盧。
身是光明寶幢，心是神通法藏。多虚不如少實，千語終歸一當。欲知教外别傳，便是西來榜樣。神通利物昭昭，光明到處晃晃。不屬諸方語言，豈關森羅萬象。大機大用天真，或是或非過量。一得永絶攀緣，無法更堪比况。唯此一事真實，其餘總是虚妄。可使法界有情，同悟此心無上。十一禪者化行，雄雄法王大將。
元是十一人，添子成十二。有利及無利，終不離行市。木塔老婆禪，河陽新婦子。普化解風顛，我今故直指。
李翁李翁，慧性自通。知身幻妄，處世皆空。尊卑貴賤，暫且相逢。共若朝露，總如春紅。倏忽變滅，誰是我儂。唯心卽佛，靈妙難窮。長生不死，人性皆同。明明日用，不自信崇。悟無彼此，迷有西東。李翁李翁，夙植善功。一家蒙庇，吉慶常隆。兒孫樂善，齋心融融。正信清淨，諸佛法中。或讚或毁，如盲如聾。一切魔惱，自然銷鎔。道心堅固，有始有終。
䶥䶥齖齖，人謂我惡。是是非非，我謂人莫。不莫不作，不惡不樂。法喜禪悦，去黏解縛。黄龍家風，佛手驢脚。後代兒孫，須自開拓。大啓三關，末後一著。雖涉語言，不在糟粕。皎潔靈源，此彼何若。神通光明，圓滿大覺。切忌思量，應病與藥。
字要親手書，偈不憑人作。彼此有如意，應病卽與藥。閙裏何妨佛手開，擬議之前出驢脚。任是碧眼胡兒，也須路頭迷却。不是特地，要辨清濁。活滚滚，明落落，本自天然，何須自縛。還鄉曲調和者稀，干木逢場但戲樂。
諸郡丐者，道無此彼。直截根源，更何擬議。性本一源，用無有二。但盡凡情，别無勝義。觸目遇緣，無非佛事。有利無利，不離行市。干木隨身，逢場作戲。或逆或順，或非或是。一主一賓，一坐一起，照用臨時，縱奪有以。臨濟兒孫，衲僧巴鼻。教化衆生，成就根器。家家觀音，門門勢至。兒女大小，神通活計。通人不疑，法王已矣。
平江一派東流，穿過千門萬户。佛法大意分明，自是時人不顧。直到大海方休，浩浩無今無古。滔滔自有靈源，亦似參禪大悟。若也心地洞然，正法眼藏發露。何妨運出家珍，所在觀機救度。明年是日歸來，不爾却依位住。
今夏南嶽南臺，晚飯不通水泄。杉松空引寒風，田地莓苔不潔。又道禁足九旬，人人口中一舌。去夏臘人消盡，今後渾鑄成鐵。殊不知有佛有法，豈更解移凹就凸。祇待置箇葛衫，準備來年夏熱。
一葉落天下秋，夕陽西去水東流。黄河澄清聖人出，三千年事何悠悠。稀復稀，少復少，使我虚生幾迴老。如今共憙居太平，何妨學佛閒訪道。歸去來，歸去來，老盧得不在黄梅。普光心印神通藏，日用分明眼自開。
作丐衲僧門下，縱奪臨時。靈虵在手，猛虎當騎。有鬚便捋，無尾莫追。放去防渴，把住知飢。賓主易見，隱顯難思。禪家大道，法眼慈悲。
衲僧門下，縱奪臨時。靈虵在手，猛虎當騎。有鬚便捋，無尾莫追。放去防渴，把住知飢。賓主易見，隱顯難思。禪家大道，法眼慈悲。
閑閑，一片祥雲别海山，卷舒出没自有信，豈同薄霧縈漁灣。閑閑，閑情意態西南還，黄龍久約待爲雨，我今目送胡高攀。
踏斷秤槌兩截，分明爲君直説。黄檗苦口多嫌，三冬何處無雪。難難！翻憶龐公與兒女，不婚不娉共頭活。
來從山下來，去從山下去。行也曉便行，住也晚便住。在路同弟兄，到家會兒女。莫嫌言語太尋常，最是爲君省要處。省要處，三四五，須彌𨁝跳迦葉舞。
白雲籠高峰，明月照淺水。誰云與日同，方曰爲知己。北嶺壤邊人，南臺石上子。救得老盧頭，失却少林齒。
佛子之心，絲毫不掛。無底籃子，驪珠滿瀉。袁州城裏，任人著價。異日歸來，倒騎鐵馬。
佛子之心，大喜大捨。唤龜作鼈，指鹿爲馬。偃溪水聲，廬陵米價。一一法門，死虵活把。
佛子之心，無非利樂。衆生界中，應病與藥。或呈佛手，或出驢脚。我宗赫然，莫錯莫錯。
佛子之心，能施惠澤。山前穀熟，人間米白。十升一斗，大翁二伯。但盡凡情，錢不露陌。
佛子之心，逢場作戲。遇緣卽興，常可如意。佛殿三門，觀音勢至。弹指乃成，九峰山寺。
古佛家風在，尋常已自知。不勞心力處，忽迸電光時。既作韶陽客，當爲師子兒。目前凡與聖，一一莫存伊。
智者能孤立，開花自有春。不爲萬法侣，肯作半途人。快臆乾坤大，威光日月新。尋常抛擲裏，誰識是天真。
此身穢惡聚，無佗又不得。智者知是幻，飲食聊滋益。中有淨法身，精明妙誰識。君與我無差，一得卽永得。
此心難是便忘機，况屬衣冠富貴時。終日素飡甘自得，浮生虚幻許誰知。能將悟意唯書偈，不把吟情更作詩。一種家居超俗類，西天摩詰亦如斯。
近想道彌著，前來所得深。虚通真法性，皎潔淨名心。王事何妨及，塵勞已不侵。妙靈居日用，誰古復誰今。
萬類紛然居有爲，一一天真本無住。豈是明公獨妙明，我亦從中獲靈悟。情與無情及聖凡，解脱門開同一路。王也臣也自可知，此是如來親付囑。
有僧近從廬山來，輒然問我求禪偈。我既臨時解變通，人頭鬼面超言義。而况佛法無定機，宗門自有通人至。子應久歷叢林師，潦倒所説，是也不是。
離念性虚明，居此常寂照。萬象圓光中，清淨同一妙。開池養白蓮，門當市井道。我無人事心，人事不相到。
世俗塵勞今已徹，如淨琉璃含寶月。鍊磨不易到如今，寶月身心莫教别。死生倏忽便到來，幻化身心若春雪。唯有道人明月心，日用廓然長皎潔。
靖安令程節推一日遊山，以諸堂寮舊名猥宂，各隨事易之。揭爲熏修、精進、廓然、證宗、性空、實際、不二、了義、法忍、妙用、和集、雲鶴。老拙乃一一頌之，又作通人偈，共十三首寄呈。
圓滿菩提道，熏修乃得成。理雖頓悟勝，事要漸除輕。鏡藉重磨瑩，金須再煉精。勸令先自利，然後利羣生。
六種波羅岸，先乘般若舟。自然無所住，何更有蹤由。勇猛能成佛，疎慵不到頭。蒙君共著力，禪者總精修。
每來常默坐，却洞廓然襟。廣大乾坤量，包含日月心。龐公雖去世，程老復知音。别聽爲霖雨，當期外護深。
達佛心宗也，寸無差互時。相應存解行，瞻敬見師資。琢玉當成器，磨磚莫問伊。西來諸祖令，一一總如斯。
佛及衆生性，圓明體本同。見聞皆共有，取捨總非空。在事能潛隱，當機解變通。談禪并治俗，一一見全功。
妙湛總持際，光明覺性身。在家疑是客，别國却爲親。漸誘終難信，高提復倍嗔。如今法末世，教我若爲人。
平等觀諸子，家門不二開。客程無是處，浪迹總歸來。法寶名如意，禪朋號善財。共遊華藏界，寰宇一塵該。
迷頭曾認影，了悟總成非。唯有道心在，更無禪病依。静中聞水過，閒裏見蜂飛。一一天真事，何人共所歸。
對境心常寂，靈源本不生。事隨高下應，機逐淺深評。剖判彰神用，觀瞻洞覺明。無非法忍力，更莫外求聲。
神通并妙用，迎送及攀陪。更不假人教，自然隨事來。幻身同草木，淨性出塵埃。多謝程居士，迷頭總唤廻。
法門元不二，所到便爲家。圓頂栴檀樹，方袍菡萏花。六和儀有伴，四攝道無涯。豈獨攜禪者，俱登大寶車。
旦過晚應宿，山堂任去留。孤雲能自在，隻鶴更優游。槪𣗖開青眼，袈裟伴白頭。未明西祖意，萍迹謾悠悠。
通人何揀擇，一一道無偏。擬欲分優劣，還應落蓋纏。心心同作佛，法法共談禪。但盡常情也，東流水滿川。
攝心名淨戒，禪定號波羅。到岸仍留筏，行慈復度他。悟懷生極樂，見性識彌陀。卽此明軒下，菩提薩摩訶。
雖然迷悟别，平等一禪心。莫向雲門覓，休從臨濟尋。瑕銷成白玉，鑛盡得黄金。無比不思議，靈源最甚深。
本來同作佛，妄想共留連。此日不爲道，何時能去纏。便宜歸寶所，休更認空拳。一一天真性，花開火裏蓮。
西來元不二，天下所傳差。佛法無多子，門庭有幾家。主賓分兔馬，棒喝辯龍虵。學者宜詳審，如今正可嗟。
諸祖傳心印，何曾别有禪。宗乘迷有異，佛法悟無偏。寶覺人人大，靈機事事圓。莫求奇特説，荒却自家田。
小乘不見性，心外别有禪。妄現湼槃樂，迷遭煩惱纏。豈知潭底月，元在屋頭天。更把古人語，將爲奇特傳。
神通遊戲力，一一本無生。菩薩能親證，如來更妙明。聲聞聞未信，緣覺覺猶驚。唯有大乘器，靈源發便清。
佛性天真事，誰言别有師。男兒彈指處，女子出禪時。不費纖毫力，何曾動所思。衆生總平等，日用自多疑。
學道先須明有悟，法王法印印無偏。拈來事事皆過量，把出心心總離緣。由是衆生顛倒解，不觀諸祖上來傳。蓮花世界同遊戲，主伴交參影像前。
龍象朝昏禪悦處，幽深難勝此軒窻。心爲遊戲神通藏，身是光明智照幢。徇物高低雖有二，歸源本末且無雙。但能知見同真正，外道天魔稽首降。
大義無文字，誰云達磨傳。此心元淨妙，是法本明圓。有據人人佛，無生念念禪。開單兼展鉢，一一火中蓮。
大義卽爲寮，包容起一朝。聖凡同寂滅，主伴共逍遥。少語工夫大，多聞慧解饒。禪餘遊覺苑，朋友好相邀。
本性本明妙，如何却妄緣。常光常寂照，淨智淨空圓。舉衆皆平等，臨機總見前。唯除不信者，教外豈虚傳。
西來教外傳，開悟却憑言。心是神通藏，身爲智照軒。法空平等座，善巧總持門。大義靈無盡，禪家各有源。
晚應清涼候，花苞吐國香。謝庭家世短，孔子教風長。有德更誰竝，無人亦自芳。蘭軒禪者衆，佛性戒冰霜。
無人亦自秀，况植梵王家。僧衆共白業，禪庭開素花。對談爲法會，長養壅溪沙。正似修行者，常將戒定加。
鶴白兼烏黑，心爲造化元。二儀雖有象，一氣本無言。萬物遂其性，四時歸所存。秋花與春豔，香每滿蘭軒。
若把心無却，教誰辨主賓。不知妄想性，便是聰明人。祇要自覺了，頓忘能所親。但觀佛與祖，一一洞天真。
知見無生力，禪門已了心。不從達磨得，豈向釋迦尋。莫被無言溺，須妨有語沈。現成常現在，唯悟始知深。
小乘修小法，妄現寂寥禪。務静欣無念，嫌喧怖有緣。不知佛世界，卽是己心田。起坐明如日，衆生共皎然。
學道多沙數，阿誰能自尋。二人禪悦性，千里月明心。瑩徹同僧俗，靈通共古今。莫將閒藝解，可惜枉埋沉。
男兒丈夫志，開鑿自家田。莫逐雲門語，休依臨濟禪。人人元具足，法法本周圓。但作主中主，門門日月天。
逆行順行皆青春，或是或非不動神。往往總隨聲色轉，迴頭又昧本來人。
一氣纔和萬物春，不勞功力豈勞神。非言非句非文字，快活當機有主人。
多執平常夢裏春，依他妄計自傷神。更傳臨濟雲門語，奇特商量愁殺人。
雲門臨濟百花春，一一靈機總有神。到底不關言語事，錯傳錯解誤他人。
直截根源教外春，阿誰不聖不通神。雖然向道離蚖舍，又作無心常醉人。
言句清新便謂春，平常爲實用安神。希望成道不求悟，更把糟糠教授人。
悟來無物不爲春，荆棘林中解養神。常與不常虚對實，臨機提出總由人。
若是金毛那守窟，奮迅東西警羣物。有時踞地吼一聲，突然驚起遼天鶻。
所食不食雕之殘，戲來還是弄活物。翻嗟疥狗一何癡，到處荒園咬枯骨。
落落空門子，心空法亦空。肩横槪𣗖杖，南北與西東。
高安灘上古禪關，吾祖曾開徹困顔。經幾百年真迹在，長應留待子孫還。
未有難名，既形可措。圓滿現前，羣迷得路。
了然逆順皆方便，往往宗師昧者多。君欲決明心地印，鷲峰問取老禪和。
到日應須次第攀，入方境界妙堪觀。重重無盡重重異，一一憑君仔細看。
從苗辨地知音少，獨有吾師鑒最靈。烹出異常還普施，幾人於味得全醒。
名山靈迹遍優游，賞勝心應近已休。好住新豐古洞裏，共揚佛事老春秋。
祖師心印鐵牛機，直要當鋒決是非。掣電未收轟霹靂，相逢誰是丈夫兒。
南臺石上󲊼󲊼子，今古何人道可齊。昔日住庵真斧在，夜來明月落前溪。
要行便行住便住，去住尋常與誰語。而今又在般若臺，無錢取妻衣自補。
亂山深處雲藏久，不是知音辨也難。一日禪堂高掛著，時時響應萬機寒。
玎璫報曉會茶晨，直下無私唤起人。各各殷懃烹啜了，可憐幽韻又虚陳。
步步登高鳥道玄，心心開發火中蓮。沙彌品格沙門行，始解南康化有緣。
困魚止濼鳥栖蘆，空奮雙拳大丈夫。一一盡從胸臆裏，蓋天蓋地灑醍醐。
達磨遺下一隻履，老盧把住諸祖衣。家家門前赫日月，太平不用將軍威。
自心隨色摩尼寳，莫問廬陵米價高。更欲徧遊華藏界，都歸仁者一眉毛。
未能直到覺元妙，且向途中息草庵。勿謂無心便休去，前三三有後三三。
庵内不知塵世事，此心能有幾人全。黑龍山寺椒城外，路入青林隱翠煙。
同鄉同姓通玄士，應念羣迷復現身。時向庵中開舊論，還隨法界在微塵。
按行雖是江西漕，藜杖分明長者身。須信此心能自在，外官作論總非塵。
公道生平爲布施，況聞高潔到如今。利民利國何人識，元是仁慈古佛心。
竹炬點來明有盡，智燈然去照無窮。故知般若靈光妙，行處輝華到處通。
泐潭乾老真淨翁，白頭彼此雪霜蒙。道人不必重相見，千里長同月下風。
長愛末山塵世外，老來無用更深藏。人間是事只如此，巖穴誰同一炷香。
何妨識取主人公，妙性雖空用不空。王事更繁皆自了，未聞裴楷獨清通。
馬駒踏處水雲深，問道無非特訪尋。别我又投三祖去，取魚不在一清潯。
詩句清新已出塵，西來祖道更能親。雖然頭戴烏紗帽，心是蓮花社裏人。
參天四面碧崔嵬，中有龍湫偃石堆。往往山前爲雨雹，正應從此起風雷。
滌盡塵勞破盡疑，廓然還得本心時。荒田不揀拈來草，生殺臨風自在施。
剃髮因驚雪滿刀，年華須信不相饒。逃生脱死勤爲佛，莫謂明朝與後朝。
此心本是法中王，南北東西豈有方。若遇風雲轟霹靂，任教羣鴈不成行。
老也須知不老身，同行同坐有精神。雖然無相無容貌，能爲羣生作主人。
筠洪中路有驛，名大通。其傍精舍曰竹下，因投宿題之。
有寺路傍名竹下，去洪一驛大通前。偶來投宿滿窓月，伴我寥寥永夜禪。
滕王閣上江山勝，洪井城中萬事閒。祖意西來本清淨，不須更要離人間。
濟用古今流不盡，閣中誰是不言人。此心若似愚溪水，天下悠悠總任真。
觀彭學士會黄檗老宿覺林院頌，遂乃詠之。
性覺瑩無垢，廓然圓滿心。發生功若地，長養行如林。居士從元大，禪師復本深。相逢一家内，僧俗世殊欽。
雪朝陞座，僧問：雪上蹤由事若何？師云：片片色無别。
高僧因雪問，長老令當行。片片色無别，紛紛性共明。一陽曾告報，萬物待生成。不獨資禪悦，臨機要盡情。
示滅師何速，空遺塔此中。僧閒四海錫，誰復九年風。鳥外千峰遶，人間一徑通。寥寥朝與暮，唯有白雲同。
濁泥終不染，況在梵宫生。潔性池碧，幽香滿座清。團團初映水，短短漸分莖。更待蓮花出，禪心妙可明。
九峰山色裏，拙者草庵深。投老遂疎懶，問禪徒訪尋。欲知諸祖道，不越衆人心。彼此同成佛，聊爲直指吟。
昔人曾指出，今古道傳馨。祖意憑君悟，禪心使我惺。故知非俗物，還長在僧庭。凡木幾回老，高標依舊青。
捨家從學道，無用樂天真。豈謂至愚者，仍慚老病身。不堪爲度世，止合作閒人。乞放歸山去，翛然老百春。
六十四年期，歸閒已是遲。一身終有限，萬事畢無時。學道當求静，爲僧亦合宜。蜀江賢太守，外護却應知。
洪都王者府，復鎮見君臣。不責辤南越，唯佳奉老親。江山千里舊，賓主一時新。曾對談禪客，慚非下榻人。
禪家能自静，住處是深山。門外事雖擾，座中人亦閒。漁歌聞别浦，鴈陣下前灣。卽此非他物，何妨洪府間。
一一分龍口，當軒號散珠。若教收拾得，却恐久長無。合浦圓相似，隋庭夜不殊。豈惟能善利，萬物有工夫。
鳳去臺長在，園林别嶼連。因傷故國事，願學老盧禪。淨練澄江地，餘霞散綺天。六朝人不見，極目舊山川。
不聞庵外事，此意有誰知。林壑路窮處，世途心盡時。鐘聲來舊寺，月色下新池。却笑承風者，區區老若爲。
本來心自寂，不必更論禪。我欲辤多事，誰來共少緣。萬杉青靄裏，五老碧峰邊。第一幽藏處，廬山小洞天。
收心安養處，静不在山中。冬暖一爐火，夏涼三面風。遣時緣既薄，樂道意何窮。莫問人間事，勞生總是空。
寂寂坐無語，何人知此心。别傳來自昔，密付到如今。胡氏田園上，雷家洞府深。高僧庵舍在，誰爲訥相尋。
佛子異行藏，開軒亦有方。故因迎夜月，仍得待朝陽。羣木煙初煖，幽蘭花正芳。坐來禪性澹，蜂蝶自輕狂。
靈觀抛頭後，名山護有神。道場千古舊，法席幾飜新。廢去何由物，興來故在人。況師先達者，不與衆同塵。
七十六七八，時來又共新。青煙池上柳，白髮鏡中人。但逐年華轉，焉知佛性真。寄言程老子，有酒且歌春。
書來蒙慰問，外護力何偏。槌鼓會雲侣，焚香開雪牋。滿池蓮出水，逈漢月生天。又似新裁錦，文章少比肩。
老病連緜發，寧忘苦惱縈。百骸雖朽敗，一物却精明。古屋縱傾倒，閒心亦坦平。但知行大道，懶更問前程。
人事少相干，亦由居處徧。不隨流過日，常得自安禪。野色郊源接，雞聲市井連。此身仍老矣，風暖杏花天。
名山不到處，閒欲遍追尋。擬把新豐月，將還悟本心。禪門無著性，仙府有知音。聞説寒巖在，天台第一深。
東鼓與西鼓，開先瀑布前。廬山圍不匝，勢更近南邊。
人生倏忽間，春色又東還。方丈新宗匠，禪門舊竹間。嶺雲飛片片，溪水瀉潺潺。總是天真物，高僧心共閒。
達人居處樂，誰謂績溪荒。但得雲山在，從教塵世忙。文章三父子，德行二賢良。却恐新天子，無容老石房。
蘇子由闢東軒，有顔子陋巷之説，因而寄之。
才淹居亦弊，道在不爲貧。未洒傅巖雨，且蒙顔巷塵。曠懷隨處樂，大器任天真。半夜東軒月，勞生屬幾人。
相見呵呵笑，園林落葉多。青松色尚在，仁者道如何。世態期朝暮，風光逐綺羅。居山禪寂子，無厭我頻過。
積善一方人，延祥日益新。共當千百載，長若二三春。座客心心静，環簷物物真。院頒宣梵號，天子福黎民。
世俗事無盡，養高心自閒。蔬園通緑野，林塢帶青山。丹竈慵添火，雲庵懶著關。别應修有術，七十見朱顔。
門徑松杉老，悠悠日月閒。法王真境界，禪者舊家山。祖意傳來久，人情自别攀。如何快我臆，滿座水聲還。
夏間逃暑處，軒户對巖阿。溪水漱無盡，竹風來更多。百骸煩既謝，諸祖意如何。坐久聞魚戲，時時動淥波。
師在雙嶺，清旦維那問訊，乃曰：寂寞。師曰：寂寞，僧家事。遂成其偈。
逈然生計别，趣向少知音。寂寞僧家事，諠譁世俗心。長遭兒女累，莫厭水雲深。但樂西來意，塵勞久自沉。
桃紅兼柳緑，天地雨初澄。琴劍三才子，瓶盂一老僧。文章投北闕，道業繼南能。邂逅征途上，生平識未曾。
歸去靈溪觀，匡廬碧嶂深。澗松多偃蓋，嵓溜盡鳴琴。不死徒飡藥，長生可練心。他年如有道，飛錫一相尋。
步入青松裏，迢迢一徑通。漸分華藏界，深隱法王宫。道與神仙别，人非世俗同。欲知西祖意，庭柏老春風。
秋試舉人迴，峨峨將相材。過橋分路處，勒馬入山來。邑佐閑空望，林僧静可陪。何當布霖雨，天下活枯荄。
曾聽新豐曲，簷頭雨滴聲。還吹無孔笛，用度有緣生。欲破他迷暗，當開已悟明。春風活萬物，天道美何評。
久息遊方念，庵居道可親。依依雖有主，寂寂似無人。池裏蓮從老，門前事自新。此心誰會得，庭柏對長春。
幽軒名寂照，四海坐中閒。景物有遷色，主人無異顔。野泉澄檻外，香靄起簷間。涼夜誰相問，寥寥月滿山。
境幽南嶽寺，一一碧巖分。遠近松相接，高低鐘共聞。靈禽時奏樂，香石日籠雲。想到經行處，昭然趣不羣。
静搆南池上，羣芳益我曹。蘭仍霑雨露，松下隱蓬蒿。環坐山川秀，開懷意氣豪。爲儒斯有業，何慮桂枝高。
觀機唯説法，一聽一清涼。欲盡衆生病，當開甘露場。幽深方丈後，掩映府門傍。有問西來意，城頭角韻長。
宛若神仙府，疑無世俗風。人家山色裏，門徑水聲中。柳線共垂緑，桃花相映紅。煙光正和暖，遊樂意何窮。
悠悠人共老，誰復解追尋。豈信長生道，分明不滅心。魂飛瑶闕遠，夢役海山深。語此迷方者，無勞競寸陰。
仙學迷多説，當依柱史評。無心歸大道，有得失長生。物我同真宰，親疎豈可名。良哉衆妙本，一一在忘情。
簾卷西山色，禪心共月華。香城深處寺，靈觀上人家。絶頂壇猶在，盈頭乳已賒。而今淳道者，經誦白蓮華。
潔白異衆卉，堦前莎草齊。曉來和露看，只欠一聲啼。
悠悠塵世外，居者少關心。是事有遷謝，斯門無古今。乾坤同永久，山水共幽深。我愧重來此，諸方懶去尋。
淨頭端上人求洗滌之説，因而成偈。
段食共滋養，皆名有漏身。焉知大小事，不昧往來人。歷歷隨聞見，惺惺應屈伸。變通元自在，鑒照本天真。由逐江湖客，恥爲堯舜臣。所依投旅舍，妄計困風塵。病故嫌王膳，饑仍預國民。既能分皁白，須解别疏親。朽宅蚖虵會，浮泡屎尿陳。何妨觀穢惡，却要滅貪嗔。除垢超凡果，談空入聖因。迦文教雖舊，釋子道應新。革屣排朱户，禪衣掛緑筠。攝心彰戒定，彈指覺坑神。吐唾防塗壁，抛籌怕動隣。爲僧當異俗，學佛便行仁。伏忍寃憎盡，興悲鳥獸馴。汲湯宜讓伴，盥手忌淋垠。受用生慚愧，供承識苦辛。堦甎同鏡面，瓦宇若魚鱗。狼藉欣歡少，光明讚歎頻。桶盆還次第，灰土最精淳。塞鼻奢紅棗，迎賓熾絳脣。去驕終遠害，習慢必遭迍。匾器易盈滿，曠懷忘賤貧。沙門修慧命，菩薩振慈綸。總具如蓮性，誰偏可意珍。莫迷臭皮袋，苦海枉沉淪。
帶月眠霜磨復琢，南康匠者好規模。引廻鹿野靈源水，瀉入梵宫香積厨。宜作奇祥當聖代，永爲盛事在元符。依依數里松蘿下，往往諸方佛刹無。左摺右盤何繚繞，高來低去更縈紆。屈伸宛若蒼虬活，裁剪分明碧玉俱。解逐方圓稱上善，能隨甜苦任殊途。既成蔬飯鳴犍椎，還奉林僧洗鉢盂。及物泠泠離洞府，漱湍瑟瑟近簾隅。禪堂客喜滋茶味，祖席人傳美畫圖。澄湛池塘榮菡萏，清涼肺腑飲醍醐。調和口腹功非小，蕩滌塵埃德不孤。遐邇溪山同掩映，朝昏鳥獸共歡呼。屯雲坳裏龍擡首，貯雪巖前虎踞軀。夾道㦳杉根漸著，傍垠種竹葉微甦。橋横深澗優游也，亭起危巒悦望乎。佛手開時慚潦倒，馬蹄踏處媿疎愚。賢將世子勤其力，則與清師忘所劬。千載石門憑沃潤，萬家檀越賴霑濡。輒將長句伽陁讚，誰謂江河壯帝都。
雨花臺下真身在，便是梁朝顯法師。南嶽早傳思大道，北齊曾挫陸修詞。沙門既悟神通妙，道士休誇呪術奇。舉一無人能舉二，至今佛日聖明時。
荷滿秋塘菊滿籬，凄涼軒檻冷風吹。西來祖意堪任處，方丈禪心正寂時。岸住何妨停棹子，車行須是打牛兒。通人聞説呵呵笑，帶水拖泥老古錐。
深入靈山罷問禪，還家林徑步苔錢。悟懷此去須知幸，付偈誰來得有緣。隱俗但忘憎愛見，同塵寧畏是非遷。時時好味庵中旨，若遇如君始可傳。
同是浮泡幻化身，鬢邊白髮但驚春。墜星灣裏曾分舊，卷簟山中又話新。君把詩篇多適性，我將佛法獨怡神。雖然禪悦吟情别，得意逍遥總要津。
山野欣逢太守賢，故伸鄙臆下雲巔。莫嫌苦死辭幽隱，却爲勞生屬晚年。多病況慚非道德，疎慵虚占好林泉。片雲飃逸情無限，不用羈留重愛憐。
凌空疊翠嵐光裏，一簇樓臺釋子宫。誰謂道場無事到，自須蓮社有緣通。曾迎彩斾長松下，得奉冰顔累日同。從此承恩何以報，悠悠心在白雲中。
悟本道場三百載，至今香火盛玄關。未遊長謂於人外，及到分明在世間。境屬化風林壑静，僧依勝迹錫瓶閒。訟庭無事民情樂，洞寺何妨一再還。
徧因訪祖參禪後，拙直尋常見愛稀。有道却從人事得，無心應與世情違。時光易變誰驚老，真趣難窮自覺微。尤荷多才深此意，諠譁聲裏共忘機。
與會勝禪老同坐夏瑯琊，至秋作偈相别，以叙一時之事。
涼秋時節諸禪子，去去楊朱路任差。到處有山容駐錫，何方無寺不爲家。萬緣脱去輕浮世，一性常來看落花。我亦與師雖老大，更尋幽隱過年華。
曾學雲門自在禪，而今歸去豈無緣。南山下雨機雖妙，北斗藏身語更玄。衣到老盧長把住，法從少室廣流傳。諸方彼此休分别，唯佛功深見處圓。
勝刹當年偶重棲，老來猶占自知非。欲憑别選僧中德，可使重拈石上衣。法付王臣千古振，道期高下一心歸。何妨免我羈留事，閒爲君通佛祖機。
休話東西北與南，羣生佛性妙相參。詩書未必無夫子，道德何妨有老聃。不二靈源誰共覺，以三真教自殊探。山間老也爲遺物，多謝通人顧草庵。
此寄欲抛抛未得，長思來伴老嵩丘。道因無念殊途會，人到有年諸事休。閑徑草深方禁足，碧林蟬叫又驚秋。世情追逐何時盡，覽鏡那堪更白頭。
禪性天真蓮出水，等慈及物别巖阿。供投野老門門到，飯謁林僧寺寺過。獨木溪橋人户少，孤村草店路頭多。風寒日晚宿歸處，猶隔畬園五里坡。
自笑年來七十三，缾盂又汲石門潭。偶迎府帥一時意，抛却雲山幾處庵。大道也知無固必，通人應亦重相諳。翻思恩德何由報，潦倒扶持强指南。
雲賴德風輕舉力，飄然又寄寳山中。龍虵每用春雷覺，草木時將法雨蒙。馬祖妙心傳不盡，泐潭靈派瀉無窮。回頭爲報張居士，豈獨今生外護功。
聞説當年虵虎穴，法王居後杳無蹤。庭幽寂寂深深處，山好千千萬萬重。張氏腴田圍大嶺，馬師靈塔蔟長松。勝遊輸却君先到，還屬南昌一化封。
十卷楞嚴萬行林，法門開闢備機深。八還四就且除鑛，三漸七徵猶鍊金。見見見時當見性，聞聞聞處要聞心。使君爲物延僧講，付囑無忘佛正音。
勞生唯有僧無事，若悟真乘老更閒。三徑園林禪性在，一庵風月道心還。傍欄碧澗長來水，隔岸青岑不買山。却顧羣情塵土裏，名牽利役自忘艱。
住亦無求去亦閒，飄然到處是家山。偶棲龍嶠重嵓寺，又憶融峰絶頂關。禪性誰同秋月皎，吟情自得古風還。平生聚散三回也，知向何時更會顔。
東西南北齊安道，舜日高高照不偏。千里江山稱佛國，萬家香火祝堯天。麻城長者思聞道，柏子真身尚坐禪。機但大悲平等化，無人無我智爲先。
香殘火冷漏將沉，孤坐寥寥對碧岑。萬井共當門有月，幾人同在道無心。風傳喬木時時雨，泉瀉幽巖夜夜琴。爲報參玄諸子道，西來消息好追尋。
伏以肇置仁祠，永延睿筭；歸誠善導，開迹勝緣。文公長老獨受正傳，歷排戲論，求心之所祈嚮，發趣之所歸宗。俯惟慈哀，勉狥勤企。謹疏。元豐八年三月日。
伏以施緑野之林園，蔚然華構；立青蓮之場地，寵以嘉名。申祝壽祺，推明美報，必資達識，爲覺迷情。文公長老夙悟真乘，久臨清衆。若心數法，非外假於虚名；由聞思修，可内觀於實相。舉揚密義，和會勝緣。謹疏。元豐八年三月日。
水流於地，發爲草木，鹹酸甘苦皆水也。火傳於薪，化爲飲食，飯餅羹胾皆火也。心藏於人，見於百骸，視聽言動皆心也。古之達人推而通之，大而天地山河，細而秋毫微塵，此心無所不在，無所不見。是以小中見大，大中見小，一爲千萬，千萬爲一，皆心爾法然，而非有所造也。故其指心法以示人也，有以光明相好化人，有以飲食卧具衣服，有以園林臺觀虚空，有以寂默無説無示。蓋事無非法者，然有聞思修法門。衆生由之以入，如大衢路，既徑且易。自達磨西來，諸祖相承，皆因言以曉人。心地既明，出語皆法。譬如古木生氣調達，華葉無數，顛倒向背，穠纖長短，無一不可。譬如大海濕性融溢，隨風舒卷，波濤流轉，充遍洲浦，無一不到。觀者眩耀，莫測其故。然至於循流返源，識其終始，可以拊手而笑。有禪師文公，幼治儒業，弱冠出家，求道得法於黄龍南公，説法於高安諸山。晚居洞山，實繼悟本，辯博無礙，徒衆自遠而至。元豐三年，轍以罪來南，一見如舊相識。既而其徒以語録相示讀之，縱横放肆，爲之茫然自失，蓋余雖不能詰，然知其爲證正法眼藏，得遊戲三昧者也。故題其篇首。
真淨文老，以華嚴海藏無量珍奇，放大光明，照四天下。高安閙處，妙應化城。赫日現時，最初一句。新豐古洞，悟本家風。路逕依然，七凹八凸。開山建業，宰輔檀那。再拊清音，天然氣格。斬蛇機峻，祖令重行。鶻眼龍睛，亦遭摴駮。石門壁立，宴坐寳山。雲隱西堂，潭澄秋月。緒餘珠霧，流落人間。衲子允平，貫穿收拾。揭爲標鑒，掛向叢林。自性天真，此味元無差别；百千三昧，諸方各任招提。崇寧改元季春望日靖安日舒軒序。
示衆云：主賓互换，坐斷乾坤。料簡雙施，誰人舉目？釋迦聖主示滅雙林，達磨大師真歸熊耳。琅邪門下，還有具眼衲僧真正道流麽？若無，應病與藥，診候臨時。
示衆云：汝等諸人在我這裏過夏，與你點出五般病。一不得向萬里無寸草處去，二不得孤峯獨宿，三不得張弓架箭，四不得物外安身，五不得滯於生殺。何故？一處有滯，自救難爲。五處若通，方名導師。汝等諸人若到諸方遇明眼作家，與我通箇消息，貴得祖風不墜。若是常從，卽須寢息。何故？躶形國内誇服飾，想君太殺不知時。
師上堂，有僧出，打一圓相。師便打云：道，道！僧云：不道，不道！師又打僧云：三世諸佛不出於此。師又打乃云：大衆，教中道：以手指比丘，犯波逸提。山僧今日入地獄如箭射。
師一日上堂，舉汾陽先師道：汾陽門下有西河師子當門據坐，但有來者卽便咬煞。作何方便入得汾陽門？得見汾陽人？琅邪者裏也有些子。琅邪有據坐師子，若有來者，卽自喪身失命。作何方便入得琅邪門，得見琅邪人？此兩轉語，汝等諸人還點檢得出也無？若點檢得出，方名擇法眼。若不如是，且無安身立命處。卓拄杖一下，便下座。
上堂云：彼我無差，色心不二。遂拈拄杖云：你若唤作拄杖子，有眼如盲。若不唤作拄杖子，還同避溺而投火。你若脱體會去，但知唤作拄杖子。卓拄杖一下，便下座。
上堂，舉釋尊道：若見諸相非相，卽見如來。遂拈拄杖云：山僧唤者箇作拄杖子，阿那箇是相？良久云：向下文長，付在來日。以拄杖卓一下，便下座。
上堂，拈起拄杖云：山僧有時一棒諸佛降生，有時一棒轉大法輪，有時一棒入般湼槃。你且道諸佛降生，轉大法輪，入般湼槃，相去多少？良久云：莫謗如來正法輪。珍重！
小參，有僧問：放過一着，滿目光生。把斷要津，萬木凋弊。學人上來，請師垂示。師云：老僧退後。學云：放過總由和尚去也。師云：闍黎進前三步。學云：不入虎口，争見虎牙！師云：十字路頭，望空啓告。又僧問：十年磨一劒，霜刃未曾試時如何？師云：本分作家。學人便喝。師云：老僧失利。學云：恰是。師乃呵呵大笑。師乃舉先梁山云：南來者與三十棒，北來者與三十棒。然雖如是，不當宗乘。師云：梁山好一片真金，將作頑鐵賣却。琅邪卽不然。南來者與三十棒，北來者與三十棒，從教天下衲僧貶駁。珍重！
上堂云：夫學般若菩薩，須得智觀現前，方有少分相應。所以先聖道：當觀過去猶夢，故不可得；當觀未來猶電，故不可定；當觀現在猶雲，故髣髴而有。且道學般若菩薩當如何觀？不用思量，低頭難得。卓拄杖，便下座。
師因巡寮次，舉布袋和尚凡在市鄽中，以破紙裹一片乾糞，見人便相呈云：兜率陀天底，兜率陀天底。遂令學衆下語。竟有云云。師末後下語云：慈氏菩薩。又舉布袋和尚凡見人，以手背上便拍一下，人纔迴首，云：與我一文錢。遂令學徒下語。師末後云：但抛二文錢與伊。
上堂，舉汾陽先師云：夫學般若菩薩，須參活句，莫參死句。如今人便道：函蓋乾坤是活句，截斷衆流是死句。漝麽會，莫辜負他汾陽也無？衆中有一般禪客商量道：如何是活句？今日好天晴。如何是死句？萬里崖州。若漝麽會，學到驢年也卽是死句。山僧與你一時注破了也。作麽生是活句？遂卓拄杖，便下座。
上堂云：夫參學之人，直須真慧現前，鑒照無差。不見道：差之毫釐，失之千里。纔有異見，名爲異道。所以異道有二種見，因緣自然，以斯爲執，故乃成於異，所謂因而無始，緣而無終。又先聖道：諸法不自生，亦不從他生，不共不無因，是故説無生。山僧雖然與麽道，你且不得與麽會。若與麽會，入地獄如箭射。珍重！
上堂，舉僧問馬大師：如何是佛？大師云：卽心是佛。如何是道？云：無心是道。云：佛與道相去多少？大師云：佛如展手，道似握拳。師云：古人方便卽不可。山僧者裏也有些子。若無人買，山僧自賣自買去也。如何是佛？巖前多瑞草。如何是道？澗下足靈苗。佛與道相去多少？數片白雲籠古寺，一條渌水繞青山。珍重！
師因小參，僧問：言前薦得，辜負平生；句下承當，又成狂見。未審和尚如何爲人？師云：横挑日月，竪括乾坤。僧云：真學人師。師云：本分衲僧。其僧便喝。師嘿坐。僧云：了。師笑云：不能打得你。師乃舉僧問汾陽先師：切急相投時如何？汾陽云：水中抱鶖子。又問：急切相投時如何？汾陽云：裸形見阿難。師云：有一轉語，截斷天下人舌頭。有一轉語，能開人眼目。你若揀得出，與你一條拄杖。擲下拄杖，便下座。
上堂，舉三聖老人去參德山，纔相見，便展坐具。德山云：不用展，不用展。者裏無殘羹餿飯。三聖云：設有，向什麽處著？德山不語。三聖將取坐具參堂去。衆中商量，極有云云。不見道：若無欒布作，争得見韓光。珍重！
上堂云：諸仁者未出僧堂時，聖僧已相爲了也。未到佛殿上重説偈言。來至法堂上，三通鼓罷，一炷香焚，便好散去。何故？不見安養國中，水鳥樹林悉皆念佛；知足天上，樹相撑觸演説苦空。山僧與麽道，爲是壓良爲賤，爲當是據理而論？若不甘者，但請對衆出來，山僧與你證據。若也無去，簑衣箬笠從偏側，收取絲綸歸去來。珍重！
上堂云：有句無句，如藤倚樹。樹倒藤枯，恰好喫棒。你且道過在什麽處？良久云：不是僧繇手，徒説會丹青。以拄杖卓一下，便下座。
上堂云：與麽來者，上間安排。不與麽來者，下間挂搭。向上人來，獨自悽悽暗渡江，更有一人向什麽處著？良久云：釣竿斫盡重栽竹，不計工程得便休。珍重！
升座，僧問：承師有言：與麽來者，上間安排，不與麽來者，下間挂搭。總不與麽來者，又作麽生？師云：今日遇著衲僧。其僧便喝。師云：厨前喫飯。師乃云：先聖道：明暗交謝，寒暑迭遷，有物流動，人之常情。又放光云：法無去來，無動轉故。若然者，旋嵐偃岳，日月歷天，江河競注，野馬飄鼓，而無流動。若如是諦觀，且道條然一句作麽生道？良久云：石火夜燒山，大地齊合掌。珍重！
上堂，舉祖師道：真性心地藏，無頭亦無尾，應緣而利物，方便呼爲智。師云：既是方便呼爲智，且道畢竟唤作什麽？良久云：任從滄海變，終不與君通。珍重！
上堂云：世尊三昧，迦葉不知。迦葉三昧，阿難不知。阿難三昧，商那和修不知。吾有三昧，汝亦不知。師云：爲什麽不知？不是不知，理合如斯。若人會得，南北東西。若不如是，更擬何之？卓拄杖一下。
上堂云：你等諸人，但自隨緣飲啄，任性浮沉，在聖而不增，處凡而非減。若能如是，方乃皇風蕩蕩，觸處閑閑。乃云：道也太煞，道了更須子細始得。珍重！
上堂，舉先聖云：若也廣尋文義，猶如鏡裏求形。更乃息念觀空，喻似日中逃影。諸禪德，不涉二途，作麽生道？良久云：看看便是春風至，冰釋魚行鳥亂飛。珍重！
上堂，舉汾陽先師頌云：三玄三要事難分，得旨忘言道易親。一句分明該萬象，重陽九日菊花新。師乃喝一喝云：是第幾玄？良久云：你也没量罪過，我也没量罪過。卓拄杖，便下座。
上堂云：君臣道合，猶是法身邊事。君不見君，臣不見臣，猶是法身向上事。向上向下，轉使心地不安。且作麽生是法身？良久云：任是僧繇手，難畫志公真。珍重！
上堂云：若論此事，説什麽龍樹馬鳴提婆鶖子辯似懸河，智如流水，莫能知之。摩竭掩室，衆手難淘。淨名默然，如何卽是？百丈卷蓆，諸方云云。祖師面壁，叢林浩浩。到者裏若辨得出，山僧與你一條拄杖。若辨不出，山僧有通方句。且道作麽生是通方句？良久云：手攜隻履西天去。珍重！
上堂，舉先聖道：有物先天地，無形本寂寥。能爲萬象主，不逐四時凋。師云：好箇頌，却成兩橛。若有人點檢得出，許你具一隻眼。珍重！
上堂云：若欲求佛，卽心是佛。若欲求道，無心是道。無心故，非法而不生。卽心故，歷刧而常堅。若然者，法法無差，心心不斷。所以古德道：君但隨緣得似風，飛砂走石不乖空。但於事上通無事，見色聞聲不用聾。珍重！
上堂云：春風䬃䬃，古佛嘉猷。淥水潺潺，道人活計。若與麽會，貶向崖州。本色衲僧，如何理論？良久云：果聞猿叫斷腸聲。珍重！
上堂，舉世尊云：一切衆生，妄認四大爲自身相，六塵緣影爲自心相。且問諸仁者，在眼曰見，在耳曰聞，在鼻嗅香，在舌知味，在手執捉，在足運奔，亦不唤作衆生，亦不唤作佛性。你且道唤作什麽？良久云：香嚴含悲接拄杖，仰山撲破潙山鏡。珍重！
上堂云：承言須會宗，勿自立規矩。若人下得通方句，我當刎頸而謝之。珍重！
上堂，舉雪峰云：若論此事，如一面鏡相似。胡來胡現，漢來漢現。有僧云：忽遇明鏡來時如何？雪峰云胡漢俱隱。師云：不見道：驗人端的處，下口卽知音。珍重！
上堂云：山僧因看華嚴金師子章第九由心迴轉善成門，又釋云：如一尺之鏡，納重重之影像。若然者，道有也得，道無也得，道非亦得，道是亦得。雖然如是，更須知有摶杖頭上一竅。若也不會，拄杖子穿燈籠，入佛殿撞著釋迦，磕倒彌勒。露柱拊掌，呵呵大笑。你且道笑箇什麽？以拄杖卓一下，便下座。
上堂，舉先德道：吾早年來積學問，亦曾討疏尋經論。分别名相不知休，入海筭沙徒自困。却被如來苦呵責，數他珍宝有何益？且問諸人，作麽生是自家珍宝？若也不會，拄杖子叫屈去也。卓一下：珍重！
上堂云：江月照，松風吹，永夜清宵何所焉。渌水澗中流不住，白雲片片嶺頭飛。珍重！
上堂云：先德道：今古應無墜，分明在目前。片雲生晚谷，孤鶴下遥天。㟁柳含煙緑，溪花帶雨鮮。誰人知此意，令我憶南泉。師云：你且道南泉意作麽生？良久云：兩眼已隨青嶂合，雙眉猶帶野花顰。珍重！
上堂，舉傅大士云：未有無心境，曾無無境心。境忘心自滅，心滅境無侵。師遂拈起拄杖云：山僧唤者箇作拄杖子，你等諸人唤什麽作境？你若道得，山僧有通方句。若道不得，與你七百錢。珍重！
上堂云：若論此事，直饒辯似懸河，智若流水，且與那事没交涉。昔有僧問風穴大師：如何是道？大師云：五鳳樓前。如何是道中人？大師云：問取城隍。使道與道中人相去多少？大師云：月似羅中鏡，星如霧裏燈。師云：衆中商量，極有云云。山僧今日與你頌出：月似羅中鏡，星如霧裏燈。滿堂清淨衆，盡是坐禪僧。珍重！
上堂云：如釋尊言：應如是知，如是見，如是信解，不生法相。師遂拈起拄杖云：山僧唤者箇作拄杖子，何者是法相？卓拄杖，下座。
上堂云：山僧常向諸人道：擬心卽差，動念卽錯，不擬不錯，一任你諸人貶剥。你且道貶剥什麽處？良久云：想君不是金牙作，争解彎弓射尉遲。
上堂，舉僧問曹山：雪覆千山，爲什麽孤峰獨露？曹山云：須知有異中異。進云：如何是異中異？曹山云：不覆千山頂。師云：曹山慈悲濃厚，接引羣生，要會卽不可。山僧者裏不然，如何是異中異？片片梅花飛落地。珍重！
上堂，拈起拄杖云：山僧有時一棒作箇幔天網，打俊鷹俊鷂。有時一棒作箇布絲網，撈蝦摝蜆。有時一棒作金毛師子。有時一棒作蝦蟇蚯蚓。山僧打你諸人一棒，且作麽生商量？你若緇素得出，不妨拄杖頭上眼開，照四天下。若也未然，從教立在古屏畔，待使丹青入畫圖。珍重！
上堂，舉魯祖凡見僧來，便面壁而坐。衆中商量，極有多般。梁山受業先師曾有一頌：魯祖三昧最省力，才見僧來便面壁。若是同心達道者，不在揚眉便相悉。山僧卽不然，祖師面壁播諸方，無限禪人謾度量。無事晚來江上立，數株寒柏倚斜陽。珍重！
師舉行脚時，在衆中與一尊宿談論次。因舉僧問長沙和尚：南泉遷化向什麽處去？長沙云：東家作驢，西家作馬。僧云：畢竟如何？長沙云：要騎卽騎，要下卽下。其尊宿遂問師云：莫是對他語否？師云：無。莫是成他問否？師云：無。莫是點他語否？師云：無。畢竟如何？師云：磬聲斷後，不許易價。因成一頌示衆云：要騎卽騎，要下卽下；磬聲斷後，不許易價。
師上堂，拈起拄杖示衆云：先佛世尊道：觀法性空，是無上智。山僧唤者箇作拄杖子，汝諸人作麽生觀？有智不假年高，無智徒勞百歲。卓拄杖，下座。
上堂示衆云：古人道：有時先照後用，有時先用後照。有時照用同時，有時照用不同時。若也先照後用，露師子之爪牙。若也先用後照，縱象王之威猛。若也照用同時，如龍得水，致雨騰雲。若也照用不同時，提奬嬌兒，拊憐愛子。諸仁者，此古德建立法門，爲合如是，不合如是？若合如是，似紀信登九龍之輦。不合如是，若項羽失千里烏騅。還有人爲琅邪出氣也無？如無，山僧自道去也。卓拄杖，下座。
上堂云：夫參學人，須是不滯於性相始得。若談於性，卽滯於相。若談於相，卽滯於性。者裏須是性相都泯，理事混融，方解卽事卽理，卽性卽相。當此之時，如拳十指，展縮自由。乃拈起拄杖云：拄杖走入新羅，高麗國中大醉。報道今年米貴，地神惡發生嗔，拄杖卽今入地。便擲下拄杖，下座。
僧問：大事未辦時如何？師云：金燈連夜照，不覺五更鐘。進云：大事已辦時如何？師云：跣足踏冰雪，方知徹骨寒。問：談真卽逆俗，順俗卽違真。離此二途，請師舉唱。師云：水底石牛吼，木裏瑞花開。進云：若然者，不因觀北斗，争得見南星。師云：世亂奴欺主，年衰鬼弄人。放汝三十棒遂舉大陽和尚示衆云：平常無生句，妙玄無私句，體明無盡句。後有僧請益：如何是平常無生句？白雲覆青山，青山頂不露。如何是妙玄無私句？寳殿無人不侍立，不種梧桐免鳳來。如何是體明無盡句？手指空時天地轉，迴途石馬出紗籠。第一句道得，師子嚬呻；第二句道得，師子踞地；第三句道得，師子返躑。縱也，周遍十方；擒也，坐在一處。正當與麽時，作麽生委悉？若委悉不得，來朝更向楚王看。便下座。
上堂云：山僧昨日因禪人請益郢州大陽和尚三句語。山僧昔曾奉侍巾瓶來，今日不可不報答他大陽和尚去也。山僧亦有三句語：如何是平常無生句？言前無的旨，句後絶追尋。如何是妙玄無私句？金鳳不棲無影樹，玉兔何曾下碧霄。如何是體明無盡句？三冬枯木秀，九夏雪花紅。將此三轉語供養大陽和尚。雖然如此，又不可辜負我汾陽先師去也。山僧亦有三轉語，供養我汾陽先師。如何是平常無生句？啐。如何是妙玄無私句？啄。如何是體明無盡句？好。師乃頌云：啐啄好，林間問三老，不飡王母桃，自有仙家棗。便下座。
上堂，舉一老宿道：臨濟入門便喝，也是齋後打鐘，德山入門便棒，也是平地陷人。諸仁者便道是幸然無事，向好肉上剜瘡，枝條上强生節目。似這般見解，更買三二十䩫草鞋始得。又有一般老宿云：臨濟入門便喝，德山入門便棒。到者裏，凡聖路絶，纖毫不立，坐斷天下人舌頭。汝若擬議，喪身失命。似這般見解，滴水也難消。所以先師道：德山棒，臨濟喝，獨震乾坤横該抹。琅邪卽不然，臨濟入門便喝，且不得麤心。德山入門便棒，更須子細。且道教汝諸人子細箇什麽？云：停囚長智，養病喪軀。以拄杖卓一下。
上堂，拈起拄杖云：十方諸佛降生，也在拄杖頭上。轉大法輪，也在拄杖頭上。入般湼槃，也在拄杖頭上。汝等諸人作麽生委悉？良久云：不可待緣木求魚，見危致命。卓拄杖，下座。
上堂云：夫參學者，須是智眼開明始得。今時諸尊宿纔見竪拂敲床，揚眉瞬目，便作是非褒貶。不見汾陽先師道：識得拄杖子，一生參學事畢。又泐潭澄和尚道：識得拄杖子，入地獄如箭射。聽取山僧一頌：汾陽拄杖子，天下走禪流，秋風急似箭，春雨潤如油。便下座。
僧問：昔日靈山以桴擊鼓，轉大法輪。今日師登法座，請師演唱。師云：白雲羃羃。進云：大衆臨筵，如何證據？師云：渌水潺潺。進云：淮甸一輪月，長江萬里清。師云：罕遇知音。
僧問：如何是琅邪境？師云：山高海闊。進云：如何是境中人？師云：天長地久。進云：人境已蒙師指示，向上宗乘事若何？師云：速禮三拜。僧問：談真卽逆俗，順俗卽違真。如何得不相違去？師云：杖頭挑日月。進云：施主臨筵，請師再垂方便。師云：袖裏貯乾坤。進云：野花連地發，春草徧園生。師云：釣人江上立，不覺失漁舟。師乃云：只麽地散去，亦有少分相應。雖然有少分相應，有似鈍鳥棲於枯枝，遊魚處於涸轍。作麽生是透脱一句？卓拄杖，下座。
僧問：承師有言：開口錯，擬心差。離此二途，請師别道。師云：蘇武不入單于帳。進云：與麽則今日失利去也。師云：旁觀塞草亂斑斑。進云：早知今日事，悔不慎當初。師云：愁人莫向愁人説。
師因出州看陳轉運，喫茶次，乃問師云：佛法總不在思量，是否？師云：既不在思量，如何道得？運使大笑云：争到者裏道不得。師云：請運使問，待山僧道。運使遂將前問問師，師答云：有過者且恕十三，無罪者莫決八棒。運使呵呵大笑，乃就師乞頌，師遂與頌云：莫於言上覓，切忌意中尋。疾燄過風旨，思量海岳沉。師歸山升座，舉似大衆，頌後續兩句云：祇陁親捨樹，長者布黄金。
師因雪上堂云：雪雪，大地山河一齊説。文殊普賢真妙訣，拈取拄杖驀頭撆。豐干林下笑呵呵，兩箇猢猻探水月。僧問：一法若有，毗盧墮在凡夫。萬法若無，普賢失其境界。正當與麽時，還許文殊出頭來也無？師云：樓頭吹畫角，妄聽五更鐘。進云：學人未曉，乞師再指。師云：未到長城不肯休。進云：不入洪波裏，争見弄潮人。師云：草上斑斑衆者看。
師乃舉靈樹和尚欲竪行狀碑，要選一轉語上碑，如契和尚意者，可以問如何是祖師西來意。人人下語，皆不契。雲門爲首座，下語云：師。方乃契得靈樹。師頌云：師師師，知知知，三三兩兩過遼西，一雙紅杏换消梨。
上堂，拈起拄杖云：盤山道向上一路。師云：滑。南院道壁立千仞。師云：險。臨濟道石火電光。師云：鈍。琅邪有定乾坤底句，各各高著眼，高著眼。卓拄杖，下座。
僧問：承教有言：法不在内，不在外，不在中間。未審在什麽處？師云：逢人莫錯舉。進云：還許學人請益也無？師云：啼得血流無用處。其僧禮拜。師云：猶較些子。問：九夏賞勞，誰人得薦？師云：周秦漢魏。進云：與麽則昨夜一聲鴈，西風萬里秋。師云：静處薩婆訶。師乃拈起拄杖云：在天則清，在地則濁。在人則神，在物則靈。且道在山僧手裏，唤作什麽？良久云：拄杖子。
上堂，舉仰山和尚見雪師子，遂問雲門：還有過得此色者麽？雲門遂推倒著。雪竇拈云：雲門只會推倒，不會扶起。卽今問汝諸人，推倒、扶起，相去多少？拄杖子拶過眉毛鼻孔裏。呵呵大笑，便擲下拄杖。
僧問：雪峰三度上投子，九度上洞山。爲什麽却去德山倒戈卸甲？師云：人平不語，水平不流。進云：石火電光人不顧，隨機設化有誰聞。師云：地無三寸土，人無隔宿恩。進云：霜後始知松柏操，事難方見丈夫心。師云：江南兩浙水。師乃云：見苦斷集，取捨難忘。獨契真常，悲心未廣。三祇五位，滯在長塗。一念成佛，心源未曉。諸仁者，若也薦得去，如金鱗透網，游泳波瀾，似俊鳥離籠，翱翔碧落。諸仁者若能如是，方有少分相應。若也未然，且莫雲居羅漢。
僧問：古人借問田中事，插鍬叉手意如何？師云：袈裟浮渌水，螺髻拂青雲。進云：不入洪波裏，争見弄潮人。師云：作麽生是弄潮人？其僧便喝。師云：七棒對十三。問：古人道：承言者喪，滯句者迷。離此二途，如何卽是？師云：逢人莫舉。僧應諾。師云：作什麽？僧便喝。師云：好箇衲僧。僧拊掌便禮拜。師云：不消多。
師乃舉先聖道：法爾不爾，俱爲唇齒。汝等諸人作麽生會？若會得，開眼尿床。若也不會，遠之遠矣。便下座。
師遂持此語，遍問諸禪者云：汝作麽生會？衆皆下語不契。末後有僧云：請和尚下語。師便起歸方丈。僧問：古人道：問無横竪，答者由師。擬伸一問，師意如何？師云：你試問看！進云：劒閣路雖險，夜行人更多。師云：想君不是金牙作。進云：與麽則爲衆竭力，禍出私門。師云：教休不肯休。師乃云：諸方盡道拈槌竪拂，瞬目揚眉，曲爲中下之流。山僧卽不然。山僧拈起者拄杖子，也不爲上上之人，亦不爲中下之者。且道尋常用處作麽生？若知得一竅，方解穿窻透牖，動地摇天。若也未然，且向天台看華頂，却來南嶽度石橋。便下座。
上堂，舉先聖道：見身無實是佛身，了心如幻是佛幻。了得身心本性空，斯人與佛何殊别。者箇是拄杖子，阿那箇是佛？良久云：一時吹取入門來。
上堂云：千説萬説，不如一決。諸人者，且道決箇什麽？良久云：點鐵化爲金玉易，勸人除却是非難。歸堂去。
上堂，舉永嘉和尚道：但得本，莫愁末，如淨瑠璃含寳月。遂拈起拄杖云：者箇是拄杖子，阿那箇是本？云：任是深山更深處，也應無計避王徭。珍重！
上堂，舉清平有僧問：如何是有漏？答云：笊籬。云：如何是無漏？答云：木杓。師云：古人與麽道，實謂奇特。山僧爲你諸人頌出：有漏笊籬，無漏木杓，烜赫禪和，妄生卜度。靈利座主，何處摸𢱢？金牙解使神鏘，李廣箭穿雙鵠。歸去。
上堂云：東湧西没，蓋是尋常。南北縱横，未爲極則。透皮徹骨則不問汝，鼻孔遼天一句作麽生道？良久云：堪羡一堂無事客，卧雲深處不朝天。珍重！
上堂云：拄杖若是，頭上安頭。拄杖不是，斬頭覓活。離此二途，猶是無依滯魄。透脱一路，猶是著肉汗衫。汝等諸人各具金剛眼睛，到者裏作麽生會？若也不會，拄杖子透過渤海。看，看！卓拄杖一下。
上堂云：盡大地是箇餬餅，從他江南兩浙河北關西咬者咬、嚼者嚼。矇矄禪和被山僧擗頭打一棒，走入露柱裏藏身。且道露柱裏明得什麽邊事？若也不會，拄杖子爲汝念箇揭諦真言。以拄杖卓一下。
上堂，拈起拄杖云：永嘉道：心是根，法是塵，兩種猶如鏡上痕。痕垢盡除光始現，心法雙忘性卽真。者箇是拄杖子，阿那箇是心？卓拄杖一下。
上堂云：依經解義，三世佛寃。離經一字，又同魔説。且作麽生得不傷物義去？汝等諸人聽山僧一頌：地凍草枯，水寒冰結。借問禪人，是何時節？臨濟走過新羅，德山愁眉不悦。珍重！
上堂，舉先梁山云：從南來者，與二十棒。從北來者，與二十棒。雖然如此，且不當宗乘。師遂拈拄杖云：點與不點等，盡抹爲微塵。卓拄杖一下。
上堂，舉先聖道：森羅及萬象，一法之所印。盡大地是一條拄杖，汝等諸人作麽生會？卓拄杖一下，便下座。
上堂，舉虎溪菴主，僧問：在者裏多少年？主云：只見春生夏長，年代總不記得。僧云：大好不記得。庵主云：你道我在者裏多少年？僧云：春生夏長。庵主云：閙市裏虎。師云：聽取山僧一頌：閙市中心虎，能歌不解舞。命值木星君，不遇羅睺土。便下座。
上堂，舉先聖道：纔有是非，紛然失心。到者裏還有商量也無？云：心麤者失，欺敵者亡。珍重！
僧問：今夜鐘鳴時，道人盡來此。向上宗乘，請師舉唱。師云：我到者裏總開口不得。學云：退身三步去也。師云：言不虚設。學云：今日失利。師云：放你三十棒。
問：拈搥竪拂卽不問，瞬目揚眉事若何？師云：趙州曾見南泉來。進云：學人未曉，乞師再垂指示。師云：今冬多雨雪，貧家争奈何？進云：百花皆毁折，冬後一陽春。師云：真師子兒，善師子吼。
師乃舉先韶陽大師道：咄咄咄，力韋希。禪子訝，中眉垂。諸高德，韶陽只有先鋒，且無殿後。山僧者裏卽不然。咄咄咄，横該抹。天不長兮地不闊。珍重！
僧問：久欽尊德，今日功明時如何？師云：山高日出早。進云：與麽則白馬敲金鐙，朝天萬里歸。師云：親面龍顔一句，作麽生道？學云：一片月生海，幾家人上樓。師云：在舍只言爲客易，臨岐方覺告人難。師乃云：過去諸佛已般湼槃，好與三十棒。見在諸佛轉大法輪，好與三十棒。未來諸佛當出於世，好與三十棒。諸高德，若要報佛之深恩，當如是學。學則從諸人，不得辜負老僧。珍重！
上堂云：先聖道：在有破有，居空破空。二幻既除，中道不立。若然者，山僧拄杖向什麽處著？魚躍已隨流水去，鸎啼猶送落花來。珍重！
上堂云：拈起拄杖作靠山猛虎，放下拄杖如入水蛟龍。靠山猛虎作麽生商量？入水蛟龍如何話會？若也不知者一竅，拄杖子笑汝去也。卓拄杖一下，便下座。
上堂云：若論此事，如洪鐘待扣，聲應長空。如寳鏡當軒，影臨萬象。天不能蓋，地不能載，賢愚共處其間，聖凡出之不得。山僧與麽道，大有人笑去在。他也笑，我也笑，誰人知此竅？三十年更笑去在。珍重！
僧問：一塵才起，大地全收，一塵未起時如何？師云：李廣射落雲中鴈。進云：龍吟霧起，虎嘯風生也。師云：驚得胡兒走似煙。問：開口卽錯，動舌卽乖。如何是的？師云：摩竭陁國金剛怒。學云：離咽喉唇吻，又作麽生道？師云：驗人端的處，下口卽知音。進云：與麽則野花開滿地，流水自西東。師云：者回放過，後度難逢。卓拄杖一下。
師云：拈起拄杖，千花競發。放下拄杖，萬樹齊凋。不拈不放，一月在天。衲僧當此之時作麽生道？良久云：秋燕不聞梁上語，却看鴻鴈過長天。珍重！
上堂云：擊水魚頭痛，穿林宿鳥驚。黄昏不擊鼓，日午打三更。諸禪德，既是日午，爲甚却打三更？良久云：昨見垂楊緑，今逢落葉黄。珍重！
上堂示衆云：色卽是空，非色滅空。我唤者箇作拄杖子，你等諸人唤作什麽？乃云：欲知瀚海路，須是去來人。珍重！
上堂云：句中薦得，遊子返於故鄉。意中薦得，方解事於尊堂。若然者，須是轉身吐氣始得。若能如是，方解百尺竿頭進步。句中無意，意中無句，既能如是，且作麽生轉身吐氣？若也不會，拄杖子爲汝吐氣去也。卓拄杖，下座。
上堂示衆云：拈起拄杖，更無上上。放下拄杖，是何模樣？髑髏峰後卽不問汝，諸人馬鐙裏藏身一句作麽生道？若道不得，拄杖子道去也。卓一下，便歸方丈。
上堂示衆，舉先聖道：説法不有亦不無。山僧不可欺賢罔聖，埋没諸人去也。何以如此？也是湖南人賣麪。便下座。
上堂，舉先百丈禪師示衆云：百丈有三訣：喫茶、珍重、歇。直下若承當，知君猶未徹。師拈云：百丈與麽道，美則美矣，善則善矣。雖然如是，卽有順水之波，且無滔天之浪。山僧卽不然。琅邪有三訣：渌水、青山、月。三冬枯木花，九夏寒巖雪。珍重！
僧問：把斷綱宗則不問，通風一句請師宣。師云：清風戛地，紅燄亘天。學云：若然者，撒手卧長空，攢眉却迴去。師云：真師子兒，善師子吼。學人便喝，師卓拄杖一下。學云：和尚著忙作什麽？師呵呵。
僧問：昔日憂闐王刻像，蓋爲佛在忉利天説法。今日施主刻像，未審佛在什麽處説法？師云：三山鏁夜月。進云：大衆側聆，學人未曉。師云：照破萬家門。進云：恁麽則日出乾坤耀，雲收山岳青。師云：驗人端的處。進云：早知燈是火。師云：直待雨淋頭。
師乃舉先聖道：至道無難，唯嫌揀擇。下面注云：但莫憎愛，洞然明白。師云：汝諸人到者裏，作麽生下得一轉語契古人？良久云：汝也不著便，我也不著便。兩箇蒸餅，一斗好麪。歸堂去！
僧問：古人對拄杖子爲什麽哭蒼天？師云：蓬頭跣足。進云：蒼天，蒼天！師云：瞎漢！放你二十棒。學云：諾，諾。師云：棺木裏瞠眼。
僧問：無言無説，猶辱宗風。舉唱談玄，埋没宗旨。離此二途，請師别道。師云：千年田，八百主。進云：將謂胡鬚赤，更有赤鬚胡。師云：試對衆驗看！僧禮拜。師云：將謂南番舶主，元來此土商人。師乃云：内空，故無眼耳鼻舌身意。外空，故無色聲香味觸法。不是無，何故不見？石頭大師道：然於一一法，依根葉分布。歸堂去！
僧問：客路如天遠，侯門似海深。琅邪門下如何進道？師云：六六三十六。進云：學人未曉，乞師再垂方便。師云：卧雲深處不朝天。進云：恁麽則雲收山嶽静，春暖百花榮。師云：静處薩婆訶。問：承教有言：諸法從本來，常自寂滅相。學人見山是山、見水是水時如何？師云：賊是小人，智過君子。進云：莫言侵早起，更有夜行人。師云：此迴放過，後度難逢。卓拄杖一下。
師乃云：上不在天，下不在地，中不在人。若然者，四生六道承何恩力？汝且道著力一句，如何道得？若道不得，拄杖子與彌勒釋迦鬭打去也。卓拄杖一下。
舉外道問佛：不問有言，不問無言。世尊據坐。外道云：世尊大慈大悲，開我迷雲，令我得入外道去。後阿難白佛：外道見何道理讚歎而去？世尊云：如世良馬，見鞭影而行。
師拈云：依稀似曲纔堪聽，又被風吹别調中。
仰山夜夢入五百聖堂，爲第二座，時有一尊者起來白槌云：次當第二座説法。仰山遂起白槌云：摩訶衍法，離四句，絶百非。謹白。其五百聖衆，各各散去。
師拈云：且道五百聖衆散去，是肯他仰山，不肯他仰山？若肯他仰山，又辜負仰山。若不肯仰山，猶如平地上喫交。山僧今日不惜兩莖眉毛，與汝諸人注破。摩訶衍法，離四句，絶百非。你若舉似諸方，諸方若與麽會，入地獄如箭射。
舉趙州一日與文遠論義，鬭劣不鬭勝，勝者輸果子。文遠云：請和尚立義。州云：我是一頭驢。文遠云：某甲是驢糞。趙州云：將果子來。
師拈云：趙州大似蕭何制律，文遠也似蕭何制律。
舉僧問：如何是夾山境？夾山云：猿抱子歸青嶂裏，鳥銜花落碧巖前。法眼云：我二十年作境話會。
師拈云：且道如今作麽生會？良久云：上士游山水，中人坐竹林。
舉崔禪上堂云：出來打，出來打。時有僧出來云：崔禪聻崔禪。擲下拄杖，下座。
師拈云：久經行陣者，終不展旗鎗。
舉臨濟示衆云：但有問訊，不虧欠伊，總識得伊來處。與麽來者，恰似失却。不與麽來，無繩自縛。一切時中，莫亂斟酌。會與不會，都來是錯。分明與道：一任天下人貶剥。
師拈云：作麽生貶？作麽生剥？良久云：垂鈎四海，爲釣驪龍。格外玄談，蓋尋知己。喝一喝。
舉順德問僧：窻外什麽聲？僧云：雨滴聲。順德云：衆生顛倒，迷己逐物。
師拈云：得卽得，大似平地上陷人。
舉鼓山示衆：鼓山門下不得嗽咳。時有僧出來咳嗽一聲，鼓山云：作什麽？僧云：傷寒。山云：傷寒卽得。
師拈云：雷聲甚大，雨點全無。
舉寳壽初開堂日，三聖爲請主，便推出一僧問話。其僧纔禮拜，寳壽便打。三聖云：若與麽爲人，已後瞎却鎮州一城人眼在。寳壽擲下拄杖，便歸方丈。
師拈云：不是三聖，争到今日！然雖如此，錯會者多。
舉巖頭問德山云：是凡是聖？德山便喝，巖頭禮拜。後洞山聞云：若不是奯公，大難承當。巖頭云：洞山老人錯下名言。我當時一手擡，一手搦。
師拈云：巖頭無人問著，不妨奇特。纔被洞山腦後一錐，直得瓦解冰消。
舉興化道：此一炷香，擬欲承嗣三聖，三聖與我太孤。擬欲承嗣大覺，大覺與我太賒。此一炷香，不如承嗣臨濟先師。
師拈云：且道因甚承嗣臨濟？良久云：路逢劒客須呈劒，不是詩人莫獻詩。
舉僧問疎山：如何是法身？疎山云：枯樁。僧云：如何是法身向上事？山云：非枯樁。僧云：法身還遍一切處也無？山云：遍。僧云：淨瓶内還有也無？山云：無。僧云：大好遍。山便打。又僧問曹山云：满月彎弓時如何？師云：善射不中的。學云：爲什麽不中的？師云：左來左中，右來右中。學云：大好不中的。師便打。又僧問雲居：明鏡當臺如何？師云：不鑒照。學云：爲什麽不鑒照？師云：胡來胡現，漢來漢現。學云：大好不鑒照。師便打。
師拈云：一轉語，賓家有道理，主家無道理。一轉語，主家有道理，賓家無道理。一轉語，賓主俱無道理。若也揀得出，鼻孔在琅琊手裏。若也揀不出，一任草鞋裏𨁝跳。
舉僧問洞山初和尚：如何是道？山云：卓。學云：擬向如何？山云：失卓。後僧持此語問徹和尚：未審洞山意旨如何？徹云：虎鬭龍傷。
師拈云：金烏藏海岸，玉兔離青霄。
舉百丈一日陞堂，大衆集定。以拄杖一時趁下法堂，却召大衆。大衆回首，乃云：月似彎弓，少雨多風。
師拈云：若入洪波裏，須是弄潮人。
舉雲門云：釋迦老子初生下時，目顧四方，一手指天，一手指地道：天上天下，唯我獨尊。我當時若見，一棒打殺與狗喫，却圖得天下太平。
師拈云：將此身心奉塵刹，是卽名爲報佛恩。
舉曹山云：莫行心處路，不掛本來衣。何須更與麽，切忌未生時。
師拈云：不傷物義一句，作麽生道？良久云：庭前翠竹禪人種，嶺上青松野客栽。
舉閑禪師示衆云：不生想念，本來無體。大用現前，不説時節。後臨遷化時，問侍者云：坐去者誰？侍者云：僧伽。又云：立去者誰？侍者云：僧會。閑禪乃周行七步，垂手而終。
師拈云：生既如是，死亦如然。
舉趙州行脚時，到一鄉院，經旬日。臨去，乃辭院主。院主云：何往？趙州云：臺山禮拜文殊去。院主云：某甲有頌相送云：何處青山不道場，遥須策杖禮清涼。雲中縱有金毛現，正眼觀時非吉祥。趙州乃問：作麽生是正眼？院主無語。
師拈云：啼得血流無用處。
舉米倉與寳壽同赴州主齋次，州主令客司傳語，請二人長老談論佛法。寳壽云：請師兄長老答話。米倉便喝。寳壽云：未曾奉問，喝箇什麽？米倉云：猶欠少在。寳壽却與一喝。
師拈云：大似點火夜行。
舉臨濟上堂云：赤肉團上有一無位真人，常從汝等面門出入。未證據者看！時有僧出問：如何是無位真人？臨濟下禪床搊住。其僧擬議，濟乃托開云：無位真人是什麽乾屎橛？便歸方丈。
師拈云：臨濟可謂冰凌上度過九鞠，劒刃上拾得全身。
舉百丈開田次，問黄檗：運闍黎開田不易。檗云：衆僧作務。百丈云：有煩道用。檗云：争敢辭勞。百丈云：開得多少田也？檗乃將鋤頭築地三下。百丈便喝，黄檗掩耳便出。
師拈云：百丈一喝，可謂垂絲於萬丈潭中。黄檗掩耳，獨聳於千峰之上。
舉雲居上堂云：譬如人將三十貫錢買得一隻獵狗，只解尋得有蹤跡。忽遇羚羊挂角時，莫道蹤跡，氣息也覓不著。時有僧出便問：羚羊挂角時如何？雲居云：六六三十六。僧無語。雲居云：會麽？僧云：不會。居云：不見道絶蹤跡。
師拈云：雲居與麽稱提，大似八尺布衫丈二袖。
舉趙州到茱萸處，執杖子於法堂上，從東邊過西邊。茱萸便問：作什麽？州云：探水。茱萸云：我者裏一滴也無，探箇什麽？趙州靠了杖子便出去。
師拈云：世亂奴欺主，年衰鬼弄人。
舉僧問藥山：平田淺草，麈鹿成羣。如何射得麈中主？山云：看箭！僧便作倒勢。山云：拖出者死屍著。僧𨁝跳便出。山云：揑泥丸漢，有什麽限！
師拈云：賊出關門，家中叫屈。
舉乾峰上堂云：舉一不得舉二，放過一著，落在第二。雲門在座下出來云：昨日一人新到，從天台來，却往南岳去也。乾峰下座搊住云：維那來日不得普請。便托開，歸方丈。
師拈云：路遥知馬力，歲久見人心。
舉趙州聞俗行者勘僧云：我有十貫錢。若有人下得一轉語，卽捨此錢。前後有人下語，並不契。趙州遂往行者家。行者云：若下得一轉語，卽捨其錢。趙州戴笠子便行。
師拈云：武帝求仙不得仙，王喬端坐却昇天。
舉巖頭爲渡子時，凡見人來，舉棹示之。忽有一婆子抱一孩子來，問云：呈橈舞棹卽不問，且道婆手中孩兒甚處得來？巖頭便打。婆云：婆生七子，不遇知音。只者一箇也不消得。便抛向水中。
師拈云：欺敵者亡。
舉百丈見趙州來參，百丈云：甚麽處來？州云：南泉來。丈云：南泉近日有何言句示徒？州云：今時人直教悄然去。百丈云：悄然且致，茫然一句作麽生道？州近前三步，百丈咄之。州作縮頭勢，百丈云：大好悄然。趙州拂袖便出去。
師拈云：趙州老人向師子窟中换得牙爪。
舉小乘毗沙論：有一聚落毒龍所居，時有五百尊者往彼降他不得。後有一尊者彈指一下，其龍卽降。
師拈云：若據教乘，自有科判。琅琊者裏卽不然，祇者彈指也不消得。然雖如是，且莫困魚止濼，病鳥棲蘆。
舉仰山參巖頭。巖頭纔見，竪起拂子，仰山便展坐具。巖頭放下拂子，仰山收坐具。巖頭云：我不重你放，卽重你收。
師拈云：巖頭與麽道，錯批判者多。仰山出去，切不得麤心。
舉黄檗見僧來，乃云：諸方老宿，盡在我拄杖頭上。僧便禮拜。僧後到大樹處舉前話，大樹云：黄檗與麽道，曾夢見諸方也未？其僧却回舉似黄檗，黄檗云：我者話已行遍天下。
師拈云：大樹與麽道，大似有眼如盲。黄檗一條拄杖，天下人咬嚼不碎。
舉臨濟上堂，有僧出禮拜，濟便喝。僧云：老和尚莫探頭好。濟云：你道落在什麽處？僧便喝。又僧問：如何是佛法大意？濟便喝，僧禮拜。濟云：你道好喝也無？僧云：草賊大敗。濟云：過在什麽處？僧云：再犯不容。臨濟乃云：要會臨濟賓主句，請問取適來問話二禪客。
師拈云：真金須入火。
舉金剛經云：一切有爲法，如夢幻泡影，如露亦如電。應作如是觀。
師拈云：先聖可謂誠實之言。然雖如是，錯會者如麻似粟。
舉僧問石霜：咫尺之間，爲什麽不覩師顔？霜云：我遍界不曾藏。僧又到雪峰處問云：遍界不曾藏，意旨如何？峰云：什麽處不是石霜？
師拈云：雪峰雖有利人之心，且無出人之眼。石霜雖有出人之眼，未知向上一竅。
舉淨名經云：諸菩薩各各説不二法門。於是文殊曰：如我意者，於一切法，無言無説，無示無識。離諸問答，是爲入不二法門。於是文殊師利問維摩詰：我等各各自説已，仁者當説何法，是菩薩入不二法門？維摩默然。文殊讚言：善哉，善哉！乃至無有文字語言，是爲真入不二法門。
師拈云：文殊與麽讚歎，也是灼卜聽虚聲。維摩默然，切不得鑽龜打瓦。
舉圓明云：瘥病不假驢駞藥。三角云：瘥病須假驢駞藥。
師拈云：圓明可謂小慈，妨於大慈。三角貪他一斗米，失却半年糧。
舉僧問同安：如何是向去底人？安云：寒蟬抱枯木，哭盡不回頭。又問：如何是却來底人？安云：火裏蘆花秀，逢春恰似秋。又問：如何是不來不去底人？安云：石羊遇石虎，相逢早晚休。
師拈云：古人雖解箭穿鴻鴈，要且不解遶樹射猿。
舉僧問白兆：師唱誰家曲？宗風嗣阿誰？師云：自小不曾歷他家門户。僧云：與麽則竺乾的子，白兆兒孫。師云：承言者喪，滯句者迷。
師拈云：巧人須得巧人佐，拙人須得拙人扶。
舉僧問風穴：寳塔元無縫，金門卽日開時如何？穴云：智積佐來空合掌，天王捧出不知音。如何是塔中人？穴云：萎花風掃去，香水雨飄來。
師拈云：風穴若無後語，大似紀信詐降。
舉大般若經云：善現問舍利弗云：以何爲佛眼？舍利答云：以性空爲佛眼。善現嘆云：善哉，善哉！從上諸佛，皆以性空爲佛眼，從佛口生，從法化生。
師拈云：望天不見天，覷地不見地。
舉教中道：清淨本然，云何忽生山河大地？
師拈云：清淨本然，云何忽生山河大地？
舉肇法師云：旋嵐偃嶽而常静，江河競注而不流。野馬飃鼓而不動，日月歷天而不周。
師拈云：肇法師與麽道，也是平地上陷人。山僧者裏卽不然。巖前渌水，嶺上白雲。
舉無著到五臺文殊處喫茶次，文殊提起琥珀盞子問云：南方還有這箇麽？無著云：無。文殊云：尋常將什麽喫茶？無著便休去。
師拈云：若也是去，可謂虎口裏奪餐。若也非去，移舟看水勢，舉棹别波瀾。
舉石霜在潙山會下作米頭。一日篩米次，潙山云：施主物，不要抛撒。石霜云：不抛撒。潙山於地上拈得一粒米云：汝道不抛撒，者箇是什麽？石霜無語。潙山云：莫欺者一粒，百千粒盡從者一粒生。石霜云：百千粒從者一粒生，未審者一粒從什麽處生？潙山呵呵大笑，便歸方丈。至晚上堂云：大衆，米裏有蟲。
師拈云：潙山一粒米，彈破衲僧牙。
舉僧問寳壽：萬境來侵時如何？寳壽云：莫管他。僧禮拜。壽云：莫動著，動著卽打折你驢腰。
師拈云：若無遣虵手，悮煞世間人。
舉泰首座到洞山處，洞山晚間排果子管顧他。洞山便問云：首座有一物，上拄天，下拄地，黑如漆，常在動用中，動用中收不得。且道過在什麽處？首座云：過在動用中。洞山唤侍者收却果子牀，不得果子喫。
師拈云：若不是洞山老人，能辨得？雖然如此，洞山老人猶欠一著在。
舉水潦參馬大師，問：如何是祖師西來意？被馬大師一踏踏倒。起來拍手呵呵大笑，當下大悟，便承嗣馬大師。住後有僧問：如何是祖師西來意？水潦云：自從馬師一踏後，直至如今笑不休。
師拈云：大衆，你道水潦還曾悟也未？
舉龐居士問馬大師：不昧本來身，請師高著眼。馬大師直下覷。居士云：一等没絃琴，唯師彈得妙。馬大師直上看，居士便禮拜。馬大師便歸方丈，居士隨後入方丈内云：弄巧得拙。
師拈云：一夜作竊，不覺天曉。
舉南院見僧來，竪起拂子。僧云：敗闕。南院放下拂子。僧云：猶有者箇在。南院便休。
師拈云：狂狗趁塊，師子咬人。
舉南泉示衆云：道非物外，物外非道。時有趙州出來便問：如何是物外道？南泉便打。趙州接住拄杖云：和尚莫打，某甲已後錯打人去在。南泉云：龍虵易辯，衲子難謾。乃擲下拄杖，便歸方丈。
師拈云：不見道，酒逢知己飲，詩向會人吟。
舉順德問僧：近離什麽處？僧云：三峯。德云：夏在什麽處？僧云：五峯。德云：放你三十棒。僧云：未審某甲過在什麽處？德云：爲你出一叢林，入一叢林。
師拈云：割菜鎌子。
舉僧問廣德：如何是佛？德云：畫戟門開見墜仙。僧馳此語至州中悟空處，便問：畫戟門開見墜仙，意旨如何？空云：直饒親見釋迦來，智者咸云不是佛。廣德後聞，遥望城中禮拜云：悟空古佛，豈止羊二十口！
師拈云：廣德腦後添釘，悟空眼中拔楔。雖然善順機宜，敢保他家未徹。
舉雪峯與玄沙行次，峯指一片地云：好造無縫塔。玄沙云：高多少？雪峯看上又看下。玄沙云：人天福報卽不無，若是靈山受記，未夢見在。峯云：你作麽生？玄沙敲轎子云：舁，舁！
師拈云：國清才子貴，家富小兒嬌。
舉桐峯庵主，有一老人參，庵主問：從什麽處來？老人不對。主云：善能對機，善能對機。老人遂拈一枝草示庵主，庵主便喝。老人禮拜，庵主便歸庵。老人隨後看庵主云：與麽疑煞天下人在。
師拈云：不見道：當斷不斷，反遭其亂。
舉世尊未離兠率，已降王宫；未出母胎，度人已畢。
是非海裏横身入，豺虎羣中自在行。莫把是非來辨我，平生穿鑿不相關。
利刃有蜜不須舐，蠱毒之家水莫嘗。不舐不嘗俱不犯，端然衣錦自還鄉。
舉世尊纔生下，乃一手指天，一手指地，周行七步，目顧四方云：天上天下，唯我獨尊。
老胡不免出胞胎，也解人前恁麼來。指地指天稱第一，眾生四十九年災。
老漢纔生便著忙，周行七步似顛狂。賺他無限癡男女，開眼堂堂入鑊湯。
舉世尊在靈山會上拈花示衆，是時衆皆罔措，唯迦葉尊者破顔微笑。世尊云：吾有正法眼藏，涅槃妙心，分付摩訶大迦葉。
海水翻空滾底流，魚龍蝦蟹信沉浮。可憐金色頭陁子，直至如今笑未休。
拈起一枝花，風流出當家。若言付心法，天下事如麻。
舉外道問佛：不問有言，不問無言。世尊良久。外道遂讚嘆云：世尊大慈大悲，開我迷雲，令我得入。作禮而去。阿難問佛云：外道有何所證，而言得入？佛云：如世良馬，見鞭影而行。
迷悟髑髏前，徒勞更舉鞭。只持鷄狗戒，不學祖師禪。
兩處牢關擊不通，纖塵不動自乖宗。忽然業鏡百雜碎，黃面瞿曇失却蹤。
舉達磨大師九年面壁。
少室山前風過耳，九年人事隨流水。若還不是弄潮人，切須莫入洪波裏。
金鼇一挈滄溟竭，徒自悠悠泛小舟。今日烟波無可釣，不須新月更為鈎。
舉二祖立雪多時，達磨問曰：汝當何求？二祖云：請師安心。達磨云：將心來，吾爲汝安！二祖良久云：覔心，了不可得。達磨云：爲汝安心竟。
二祖當年立少林，滿庭積雪到腰深。叉手當胷無一事，不求不覔不安心。
覔心無處更何安，嚼碎通紅鐵一團。縱使眼開張意氣，爭如不受老胡瞞。
舉世尊在靈山會上，有一女人近彼佛坐，入于三昧。文殊白佛云：何此女人得近佛坐，而我不得？佛云：汝但覺此女，令從三昧起。汝自問之。文殊遶女人三匝，鳴指一下，乃托至梵天，盡其神力而不能出。世尊云：假使百千文殊，亦出此女人定不得。下方過四十二恒河沙國土，有罔明菩薩，能出此女人定。須臾，罔明從地湧出，作禮世尊。世尊勑罔明出此女人定。罔明却至女人前，鳴指一下。女人於是從定而出。後有老宿問僧：文殊是七佛之師，爲什麽出女人定不得？罔明爲甚却出得？
不假文殊神通，休要罔明彈指。爾時靈山會中，女子從定而起。
出得出不得，是定非正定。罔明與文殊，喪却窮性命。
舉讓和尚一日云：道一在江西爲人説法，總不見寄箇消息來。遂遣一僧徃馬祖處，俟見伊上堂，但出問云：作麽生？待渠有語，記取來。其僧依教徃問之。祖曰：自從胡亂後，三十年不曾少鹽醬。
胡亂三十年，不少鹽與醬。江西馬大師，南嶽讓和尚。
見得分明識得親，舉來猶自涉途程。直饒不犯毫芒者，也是拈䭔䑛指人。
舉百丈再參馬祖。祖竪起拂子，丈云：卽此用離此用。祖掛拂子於舊處。良久，祖云：你已後開兩片皮，將何爲人？丈取拂子竪起。祖云：卽此用雜此用。丈亦掛拂子於舊處。祖便喝，百丈直得三日耳聾。
江西一喝動乾坤，大用全機是滅門。三日耳聾風過樹，累他黃蘗喪兒孫。
馬駒喝下喪家風，四海從茲信息通。烈火焰中撈得月，巍巍獨坐大雄峯。
舉南陽忠國師一日唤侍者，侍者應喏。如是三召，三應。國師云：將謂吾辜負汝，却是汝辜負吾。
世路風波不見君，一回見面一傷神。水流花落知何處，洞口桃源別是春。
啞子得夢與誰說，起來相對眼麻迷。已向人前輸肺腑，從教他自覔便宜。
舉潙山示衆云：有句無句，如藤倚樹。疎山問：忽遇樹倒藤枯時如何？潙山呵呵大笑，歸方丈。疎山隨後云：某甲三千里，賣却布單。特爲此事來，和尚何得相弄？潙山遂唤侍者云：取錢與這上座去。遂囑云：向去有箇獨眼龍，爲子點破去在。後聞明招出世，徑去禮拜。招問：甚處來？曰：七閩。云：曾到大潙麽？曰：曾到。云：大潙有何言句？山遂舉前話。招云：潙山頭正尾正，只是不遇知音。山便問：忽遇樹倒藤枯時如何？招云：却使潙山笑轉新。山於言下省悟，乃曰：潙山元來笑中有刀。
有句無句藤倚樹，元來白飯用米做。高樓吹笛柳如烟，滿地春風落飛絮。
若將此語定綱宗，孤負明招獨眼龍。笑裏忽分泥水路，方知千里共同風。
舉明招問僧：虎生七子，那箇無尾？僧云：第七箇無尾。
無尾大虫難傍近，近前便是傷人命。除非自解據號頭，自然頭正尾亦正。
第七菸菟沒尾巴，食牛之氣已堪誇。叢林悱悱爭唇吻，幾箇行人得到家。
舉南泉示衆云：江西馬大師説卽心卽佛，王老師不恁麽，不是心不是佛，不是物。恁麽道，還有過麽？
剔起便行三萬里，只今休去八千年。分明更為從頭舉，一任諸方取次傳。
倒腹傾膓說向君，不知何故尚沉吟。而今便如猛提取，付與世間無事人。
舉南泉和尚示衆云：心不是佛，智不是道。
心不是佛，智不是道，青山白雲，落花芳草。若是靈，利阿師，終不回頭轉腦。
雨散雲收後，崔嵬數十峯。倚欄頻顧望，回首與誰回。
舉黄檗示衆云：汝等諸人，盡是噇酒糟漢。恁麽行脚，何處有？今日還知大唐國裏無禪師時麽？有僧出問：只如諸方匡徒領衆，又作麽生？黄檗云：不道無禪，只是無師。
大唐國內無禪師，禮拜歸堂更不疑。堪笑河陽新婦子，不如臨濟小廝兒。
身上著衣方免寒，口邊說食終不飽。大唐國裏老婆禪，今日為君注破了。
舉臨濟凡見僧，入門便喝。
一喝喝上四禪天，臨濟元來不會禪。盡道朝陽生戶外，不知夜月落堦前。
入門便喝，全無巴鼻。引得兒孫，弄粥飯氣。
舉臨濟坐次，麻谷問：十二面觀音，那箇是正面？濟下禪牀擒住云：十二面觀音甚處去也？速道，速道！麻谷却轉身坐禪牀。濟拈棒便打，麻谷接住相捉歸方丈。
大悲觀音開正面，官不容針通一線。鼠拽葫蘆有底忙，鬼爭漆桶無人頌。
昧却當陽箇一著，牽來拽去牙施呈。不知除却王維手，更有何人畵得成。
舉臨濟問僧：什麽處來？僧便喝，濟便揖坐。僧擬議，濟便打。又一僧來，濟竪起拂子，僧禮拜，濟便打。復見僧來，立竪起拂子，僧不顧，濟亦打。
主賓都落第三機，陣陣開旗不展旗。石火光中分勝負，倒騎鐵馬上須彌。
五月五日午時書，赤口毒舌盡消除。更饒急急如律令，不須門上畵蜘蛛。
舉臨濟云：赤肉團上有一無位真人，常在汝等諸人面門出入。未證據者看看！時有僧出問：如何是無位真人？濟下繩床搊住云：道，道！僧擬議。濟托開云：無位真人是什麽乾屎橛？
面門出入見還難，無位真人只尺間。去路一身輕似葉，高名千古重如山。
腦後見腮村僧，大開眼了作夢。雖然趂得老鼠，一棒打破油甕。
舉趙州訪臨濟。州纔洗脚，濟便下來問：如何是祖師西來意？州云：正值老僧洗脚。濟近前側聽，州云：會卽便會，啗啄作麽？濟拂袖便行。州云：三十年行脚，今日爲人錯下注脚。
洗脚處更不安排，側聆時非是啗啄。趙州臨濟二老人，相見何曾不注脚。
一人眼似鼓槌，一人頭似木杓。兩箇老不識羞，至今無處安著。
舉趙州問南泉：如何是道？泉云：平常心是。州云：還假趣向也無？泉云：擬向卽乖。州云：不擬又争知是道？泉云：道不屬知，不屬不知。知是妄覺不豁，豈可强是非耶？州於言下頓悟玄旨。
若謂平常心是道，枝蔓向上更生枝。貼肉汗衫如脫了，喚來眼上與安眉。
勸君不用苦勞神，喚作平常轉不親。冷淡全然沒滋味，一回舉起一回新。
舉趙州云：諸人被十二時使，老僧使得十二時。
百年三萬六千日，一日朝昏十二時。使殺老僧渾不管，不知閙裏有誰知。
使得十二時辰，呼來却教且去。倚官挾勢欺人，茫茫無本可據。
舉趙州一日將拄杖上茱萸法堂東西來去，萸云：作什麽？州云：探水。萸云：我這裏一滴也無，探箇什麽？州將拄杖靠壁而去。
茱萸這裏無一滴，趙老無言便走去。春去秋來三百年，拄杖至今猶靠壁。
深淺聊將拄杖探，忽然平地起波瀾。傾湫倒嶽驚天地，到海方知徹底乾。
舉趙州一日從殿上過，乃唤侍者一聲。侍者應喏，州云：好一殿功德。侍者無對。
殿上喚來先應喏，不知業識太茫茫。雖然功德已成就，爭柰當初不放光。
好一殿功德，總是過去佛。百福相嚴身，不使旃檀刻。日日香烟夜夜燈，看來當甚乾蘿蔔。
舉趙州問投子：大死底人却活時如何？投子云：不許夜行，投明須到。
大死底人還却活，不許夜行投明到。陳州人出許州門，翁翁八十重年少。
禾黍不陽豔，競栽桃李春。翻令力耕者，半作賣花人。
舉臺山有一婆，凡僧問：臺山路向甚處去？婆云：驀直去。僧纔行三五步，婆云：好箇師僧，又恁麽去。後有僧舉似趙州，州云：待我去爲勘過這婆子。明日便去，亦如是問，婆亦如是對。州歸謂衆曰：臺山婆子，我已爲勘破了也。
劈回三拳，連腮七掌。盡大地人，不知痛癢。
天下禪和說勘破，爭知趙州已話墮。引得兒孫不丈夫，人人黠過冷地臥。
舉趙州問南泉：知有底人向什麽處去？泉云：山前檀越家，作一頭水牯牛去。州云：謝師荅話。泉云：昨夜三更月到窻。
眼中見慣是尋常，又不驚人又久長。留得寒窻夜來月，三更依舊照茅堂。
度體裁衣，量水打碓。毫髮不差，且居門外。
舉趙州一日在方丈内，聞沙彌喝參，州向侍者云：教伊去。侍者纔教去，沙彌便珍重。州向傍僧云：沙彌得入門，侍者在門外。
得入門，在門外。說向人，人不會。更高聲，我耳背。
琴瑟風松，蕭蕭雨檜。師子咬人，韓獹逐塊。
舉趙州一日在東司上見文遠過，遂唤云：文遠！遠應喏。州云：東司上不可與你説佛法。
老僧正在東司上，不將佛法為人說。一般屎臭旃檀香，父子之機俱漏泄。
趙州有密語，文遠不覆藏。演出大藏教，功德實難量。
舉趙州一日共文遠行次，忽指面前地云：這裏好造箇巡鋪。遠便近前展兩手云：把將公驗來。州與一掌。遠云：公驗分明過。
天子居閙市裏，老僧在百草頭。擺手御街來往，不怕巡火所由。
一正一邪，一倒一起。文遠趙州，鞾裏動指。
舉趙州一日在佛殿上見文遠禮佛，以拄杖打一下。遠云：禮佛也是好事。州云：好事不如無。
平生侍奉老師，全無些子氣息。佛法妙性天機，一字教他不得。
文遠修行不落空，時時瞻禮紫金容。趙州拄杖雖然短，腦後圓光又一重。
舉僧問趙州：狗子還有佛性也無？州云：無。僧云：上從諸佛，下及螻蟻，皆有佛性。狗子爲什麽却無？州云：爲伊有業識在。
宣德門前過，回頭便招禍。若要無事時，且歸屋裏坐。
有問狗佛性，趙州答曰無。言下滅胡族，猶為不丈夫。
舉趙州示衆云：金佛不度爐，木佛不度火。泥佛不度水，真佛屋裏坐。
金佛木佛泥佛，度爐度水度火。盡入趙州紅爐，烈焰光中煅過。一聲白雪陽春，萬古無人能和。
九十七種妙相，顧陸筆端難狀。趙州眼目精明，覷見心肝五臟。
舉僧問趙州：萬法歸一，一歸何所？州云：我在青州作一領布衫，重七斤。
半夜墨漆黑，捉得一箇賊。點火照來看，元是王大伯。
青州七斤衫，盡力提不起。打破趙州關，總是自家底。
舉僧問趙州：承聞和尚親見南泉，是否？州云：鎮州出大蘿蔔頭。
鎮州出大蘿蔔頭，師資道合有來由。觀音院裏安彌勒，東院西邊是趙州。
參見南泉王老師，鎮州蘿蔔更無私。拈來塞斷是非口，雪曲陽春非楚詞。
舉僧辭趙州，州云：甚處去？僧云：南方學佛法去。州云：你到南方，有佛處不得住，無佛處急走過。三千里外，逢人不得錯舉。僧云：恁麽則不去也。州云：摘楊花，摘楊花。
有佛之處不得住，無佛之處急走過。三千里外摘楊花，他日歸來舉似我。
有佛處不得住，生鐵秤鎚被虫蛀。無佛處急走過，撞着嵩山破竈墮。三千里外莫錯舉，兩箇石人相耳語。恁麽則不去也，此語已行遍天下。摘楊花，摘楊花，唵嚤呢噠哩吽㗶吒。
舉趙州問僧：甚處來？僧云：雪峯來。州云：雪峯近日有何言句？僧云：雪峯道：盡大地是沙門一隻眼，汝等諸人向甚處屙？州云：上座若去，爲我寄箇鍬子與雪峯。
大地是眼何處屙，天下不柰雪老何。趙州寄箇鍬子去，方得此話圓堶堶。
途路波吒數十州，傳言送語當風流。不知脚下泥生刺，踏著錐人脚指頭。
舉保壽問胡釘鉸：莫便是否？鉸云：不敢。壽云：還釘得虚空麽？鉸云：請打破虚空來。壽便打云：他後有多口阿師與你點破在。胡釘鉸後舉似趙州，州云：你因什麽被他打？鉸云：不知過在什麽處？州云：只這一縫尚不柰何，更教打破？胡釘鉸便領。州却云：且釘這一縫。
一縫分明在，當頭下手難。饒君釘鉸得，終是不圓全。
直饒釘得這一縫，點檢將來非好手。可憐兩箇老禪翁，却向俗人說家醜。
舉有僧與踈山造壽塔了，來白踈山。山問：你將多少錢與匠人？僧云：一切在和尚。山云：爲將三文與匠人，爲將兩文與匠人，爲將一文與匠人？若道得，與吾親造塔。僧無對。羅山時在大庾嶺住庵，其僧到，羅山問：甚處來？云：踈山來。羅山云：近日有何言句？僧遂舉前話。羅山云：還有人道得麽？僧云：未有人道得。羅山云：你却囘舉似踈山道：大嶺和尚聞舉云：若將三錢與匠人，和尚此生決定不得塔。若將兩錢與匠人，和尚與匠人共出一隻手。若將一錢與匠人，帶累匠人眉鬚墮落。其僧便囘舉似踈山。山聞此語，具威儀，望大庾嶺禮拜。歎曰：將謂無人，大庾嶺有古佛光明射到此間。却向僧云：汝去大庾嶺道：猶如臈月蓮花。其僧却囘舉似羅山。山云：早已龜毛長數丈。
袖頭打領無添減，腋下剜襟有短長。大庾嶺頭一尊佛，疎山兩度放毫光。
鑿壞十方常住地，三錢使盡露屍骸。羅山古佛雖靈驗，未免將身一處埋。
舉羅山在禾山送同行矩長老出門次，山把拄杖向前一攛，矩無對。山云：石牛欄古路，一馬勿雙駒。後有僧舉似踈山。山云：石牛欄古路，一馬生三寅。
不踏門前路，春歸又一年。落花紅滿地，芳草碧連天。
出門握手話分携，古路迢迢去莫追。却笑波心遺劒者，區區空記刻舟時。
舉德山一日飯遲，先托鉢下堂。雪峯時作飯頭，纔見便問：這老漢，鐘未鳴，鼓未響，托鉢向什麽處去？德山便歸方丈。雪峯舉似巖頭，頭云：大小德山不會末後句。德山聞舉，令侍者唤巖頭來。問：你不肯老僧那？頭密啓其意。德山來日上堂，言語異常。頭於僧堂前撫掌大咲云：且喜得堂頭老漢會末後句，他後天下人不柰何。雖然如是，只得三年後。三年果遷化。
鐘未鳴，鼓未響，依前托鉢歸方丈。德山不會末後句，巖頭密意誰相亮。只得三年也大奇，留與諸門作榜樣。
一撾塗毒聞皆喪，身在其中總不知。八十翁翁入場屋，真誠不是小兒戲。
舉雲門大師示衆云：世界恁麽廣闊，爲什麽鐘聲披七條？
七條披向鐘聲上，遍界難藏比丘相。若以色見音聲求，迦葉師兄是虚妄。
鐘聲披起鬱多羅，碧眼胡兒不柰何。一箭雙鵰隨手落，拈來元是柵中鵞。
舉德山凡見僧入門，便棒。
棒下真鍮不愽金，德山徹底老婆心。後人只看波濤湧，不見龍王宮殿深。
入門便棒，郎當不少。依而行之，胡麻廝繳。
舉百丈每日上堂，常有一老人聽法，一日不去，百丈乃問：立者何人？老人云：某甲於過去迦葉佛時，曾住此山。有學人問：大修行底人還落因果也無？對云：不落因果。墮在野狐身。今請和尚代一轉語。丈云：汝但問。老人便問：大修行底人還落因果也無？丈云：汝昧因果。老人於言下大悟。
百丈野狐，塞雁㗸蘆。李廣神箭，張顛草書。
不落不昧，石頭土塊。驀路相逢，銀山粉碎。拍手呵呵笑一場，明州有箇憨布袋。
舉深明二上座同行，見捕魚。忽見一魚跳出網，深云：俊哉，一似箇衲僧相似。明云：争似當時不入他網？深云：你猶欠悟在。明行三十里方省。
網中跳出便飛騰，好箇天然俊衲僧。何似當初未入網，悟來方始是知音。
俊哉一躍透重淵，霹靂追之去不還。却笑龍門燒尾者，依前點額在波瀾。
舉甘贄行者詣南泉，設粥。南泉白槌云：爲狸奴白牯念摩訶般若波羅密。行者便出去。泉粥後問典座：行者在甚處？典座云：當時便去也。泉遂打破粥鍋。
狸奴白牯念摩訶，爭似南泉打粥鍋。雖然佛法無多子，天下叢林不柰何。
南泉打破閑家具，浩浩諸方作話看。今日為君重舉過，明明歷歷不顢頇。
舉首山和尚拈起竹篦子問僧云：唤作竹篦卽觸，不唤作竹篦卽背。且道唤作什麽？
舉起竹篦子，如何便道家。秘魔巖不會，隨後便擎叉。
背觸非遮護，明明直舉揚。吹毛雖不動，遍地是刀鎗。
舉玄沙問僧：甚處來？僧云：瑞巖來。沙云：瑞巖有什麽言句？云：和尚尋常唤主人公，自應喏云：惺惺着，他後莫受人瞞。沙云：一等弄精魂，猶較些子。
一主人公死，一主人公活。若解弄精魂，兩頭皆透脫。
瑞巖家風，喚主人公。昨夜南山，虎咬大蟲。
舉興化見同參來，纔上法堂，化便喝，僧亦喝。化又喝，僧復喝。化近前拈棒，僧又喝。化云：你看這瞎漢猶作主在。僧擬議，化直打出法堂。侍僧問：適來僧有何相觸忤？化云：是他適來也有權也有實，也有照也有用。我將手向伊面前横兩遭，到這裏去不得。似這般瞎漢，不打更待何時！
霹靂驚天地，那容掩耳聽。須知興化老，一半是人情。
鏌鎁在握，天魔膽落。明眼衲僧，休更卜度。
舉興化謂克賓維那曰：汝不久爲唱導之師。賓云：不入這保社。化云：會了不入，不會了不入？賓云：總不恁麽。化便打云：克賓維那法戰不勝，罰錢五貫，設饡飯一堂。至來日，興化自白槌云：克賓維那法戰不勝，罰錢五貫，設饡飯一堂，不得喫飯，卽時出院。
法戰從來許克賓，掣旗奪鼓兩分明。直須盡法方無媿，老漢他年要話行。
丹山生鸑鷟，師子產狻猊。棒下摩醯眼，徒誇第一機。
舉興化謂衆曰：我聞長廊下也喝，後架裏也喝。諸子，汝莫盲喝亂喝，直饒喝得興化上三十三天，却撲下來一點氣也無，待興化蘇息起來，向汝道未在。何故如此？我未曾向紫羅帳裏撒真珠與你諸人去在。你虚空裏胡喝亂喝作什麽？
紫羅帳裏撒真珠，禪客相承總掠虗。拍手呵呵開口笑，釋迦彌勒是他奴。
對眾全提摩竭令，豈是閑開兩片皮。喝下瞎驢成隊走，夢中推倒五須彌。
舉興化上堂云：今日不用如何若何，便請單刀直入，興化爲你證據。時有旻德長老出衆禮拜，起來便喝，化亦喝。德又喝，化又喝。德禮拜歸衆。化云：適來若是别人，三十棒一棒也較不得。何故？爲他旻德會一喝不作一喝用。
單刀直入更休論，擬議之間賓主分。不是放他旻德過，須知興化棒頭明。
暗中携手上高山，及至天明各自行。無限中途未歸客，明明開眼墮深坑。
舉三聖云：我逢人則出，出則不爲人。興化云：我逢人則不出，出則便爲人。
人貧多智短，馬瘦見毛長。獨宿雙峯寺，同焚一炷香。
陽焰何曾能止渴，畵餅幾時充得饑。勸君不用栽荊棘，後代兒孫惹著衣。
舉南泉見鄧隱峯來，指淨缾云：淨缾是境，你不得動着境，與我將水來！峯將淨缾傾水於南泉面前，泉便休。歸宗云：鄧隱峯也是亂瀉。
南泉不指淨缾，隱峯何曾瀉水。從教打瓦鑽龜，佛法不在這裏。
眼中無翳休挑刮，鏡上無塵不用磨。信脚出門行大路，橫擔拄杖唱山歌。
舉石頭云：恁麽也不得，不恁麽也不得，恁麽不恁麽總不得。
四海狼烟靜，中原信息通。罷拈三尺劒，休弄一張弓。
好箇話端，阿誰解舉。舉得十分，未敢相許。
舉三聖問雪峯：透網金鱗以何爲食？峯云：待汝出網來卽向汝道。聖云：一千五百人善知識，話頭也不識。峯云：老僧住持事煩。
錦鱗透網欲吞舟，一向衝波逆水流。却被漁翁閑引釣，隨波逐浪共悠悠。
全死中全活，全活中全死。一箇訝郎當，一箇福建子。
舉夾山云：猿抱子歸青嶂後，鳥𠾑花落碧巖前。法眼云：我二十年作境話會。
三十年前此寺遊，木蘭花發院新修。如今再到經行處，樹老無花僧白頭。
境話會來雖未是，却問如今作麼生？清涼元本鼻頭直，夾山依舊兩眉橫。
舉睦州唤僧，僧囘首，州云：擔板漢。
電火光中休草草，劒輪鋒上莫忉忉。等閑却放全身入，終不當頭犯一毫。
睦州擔板，那容眨眼。闊狹短長，不須增減。
舉僧問睦州：一氣還轉得一大藏經也無？州云：有甚饆羅䭔子？快下將來！
睦州只受錐頭利，這僧不見鑿頭方。直饒轉得百千藏，這般供養也尋常。
一氣轉一大藏教，頓漸偏圓權與實。無邊妙義炳然彰，元來一字也不識。
舉臨濟會中，兩堂首座齊下喝。僧問：還有賓主也無？濟云：賓主歷然。
作家相見終不錯，兩兩同時看啐啄。喝下雖然賓主分，爭如普化搖鈴鐸。
以平報不平，王法本無親。臨濟雖明眼，也是黃龍精。
舉普化常於街市摇鈴云：明頭來，明頭打。暗頭來，暗頭打。四方八面來，旋風打。虚空來，連架打。臨濟令侍者去，纔見如是道，便把住云：總不與麽來時如何？普化托開云：來日大悲院裏有齋。
慺㦬須要逞聰明，金榜何曾得掛名。埒下幞頭歸去也，莫騎驢子傍人門。
先師會裏呈真處，臨濟堂前喫菜時。連此三回露拴索，咄這㳂臺盤乞兒。
舉明招一日天寒上堂，大衆才集，招云：風頭稍硬，不是你安身立命處，且歸暖室商量。便歸方丈。大衆隨至立定。招云：才到暖室，便見瞌睡。以拄杖一時趁下。
風頭稍硬難安立，暖氣纔通瞌睡來。却笑明招閑費力，無端兩處強差排。
夜半明星當午現，愚夫猶待曉鷄鳴。可憐自屎不知臭，又欲重新拈似人。
舉保壽開堂，三聖推出一僧，壽便打。聖云：恁麽爲人，非但瞎却這僧眼，瞎却鎮州一城人眼在。壽擲下拄杖歸方丈。
棒頭瞎却一城人，三聖撩地保壽瞋。正令只堪提一半，一盲引得眾盲行。
提起須彌第一槌，電光石火太遲遲。象王行處狐蹤絕，師子咆哮百獸危。
舉有一古德一日不赴堂，侍者來請赴堂齋，德云：我今日在莊裏喫油糍飽。侍者云：和尚不曾出入。德云：你但去問取莊主。侍者才出門，忽見莊主歸，謝和尚到莊喫油糍。
近在口皮邊，遠過河沙國。世間多少人，不得油糍喫。
和尚不赴堂，莊主謝臨屈，一字入公門，九牛撤不出。
舉玄沙云：若論此事，喻似一片田地，四至界分結契，賣與諸人了也。只有中心樹子猶屬老僧在。
萬事由王老師，樹子未屬你在。廣額屠兒成佛，二祖大師償債。
祖父田園都賣了，四邊界至不曾留。柰何猶有中心樹，惱亂春風卒未休。
舉僧問首山：如何是佛？山云：新婦騎驢阿家牽。
阿家新婦兩同條，只尺家鄉路不遙。可笑騎驢覔驢者，一生錯認馬鞍橋。
新婦騎驢阿家牽，步步相隨不著鞭。歸到畵堂人不識，從今嬾更出門前。
舉烏臼見玄紹二上座來，遂問：二禪伯近離什麽處？僧云：江西。臼便打。僧云：久嚮和尚有此機要。臼云：你既不會，第二箇近前來！僧擬議，臼亦打，云：同坑無異土，參堂去！
赤身挨白刃，死中還得活。一箭自迷蹤，萬車皆喪轍。
猛燄不容蚊蚋泊，大海那能宿死屍。任是三頭并六臂，望風無不竪降旗。
舉僧問雲門：如何是佛？門云：乾屎橛。
不用唐言譯，休將梵語傳。摩醯首羅眼，對面隔西天。
雲門乾屎橛，全超法報化。無事出山遊，百錢杖頭掛。
舉僧問雲門：不起一念，還有過也無？門云：須彌山。
一念不起須彌山，飜著襴衫退步看。直上拄天下拄地，言前薦得也顢頇。
巍巍一座大彌盧，荷負非于氣力麤。縱使不隨言語會，却來當面受荼糊。
舉僧問大愚芝和尚：如何是佛？芝云：鋸解秤搥。
鋸解秤搥渾似鐵，大愚老子重饒舌。水流㵎下太忙生，雲在嶺頭閑不徹。
問佛如何是，宗師即便酬。秤搥將鋸解，言外度迷流。
舉僧問興化：四方八面來時如何？化云：打中間底。僧便禮拜。化云：興化今日赴箇村齋囘來，中路撞著一陣卒風暴雨，却向古廟子裏閃避得過。
一陣狂風驟雨來，却於古廟且閑隈。雖然打人鬼窟裏，吞炭藏身又一回。
古廟裏頭回避得，紙錢堆畔暗嗟吁。閑神野鬼皆驚怕，只為渠儂識梵書。
舉雪峯示衆云：望州亭與汝相見了也，烏石嶺與汝相見了也，僧堂前與汝相見了也。
盡道親曾相見來，依前還是狗來腮。好將大棒驀頭榍，貴得盲人便眼開。
望州烏石與僧堂，業識忙忙不可當。提起衲僧拄杖子，五湖四海沸如湯。
舉夾山示衆云：目前無法。意在目前，不是目前。法非耳目之所到。
年來萬事總成魔，老去閑添白髮多。道泰不傳天子令，時清休唱太平歌。
癡人面前休說夢，生鐵團上須尋縫。明明說與却作聾，只管外邊閑打閧。
舉無業國師云：若一毫頭凡聖情念未盡，不免入驢胎馬腹裏去。白雲端和尚云：設使一毫頭凡聖情念淨盡，亦未免入驢胎馬腹裏去。
一道如絃直，心親手更親。箭穿紅日影，方是射鵰人。
移身不移步，移步不移身。走却金師子，捉得玉麒麟。
舉靈雲見桃花悟道。
桃花尋劒客，不語笑春風。白頭歸未得，家住海門東。
總道見桃花悟道，此語不知還是無。茫茫宇宙人無數，那箇男兒是丈夫。
舉玄沙云：諦當甚諦當，敢保老兄未徹在。
敢保老兄猶未徹，玄沙之言何太切。君看陌上桃花紅，盡是離人眼中血。
打破鬼門關，日輪正當午。一箭中紅心，大地無寸土。
舉洞山云：言無展事，語不投機。承言者喪，滯句者迷。
只要拔榍抽釘，為人解粘去縛。如何洞山老人，先自藤虵繞脚。
言無展事，語不投機。承言者喪，滯句者迷。
舉琅琊和尚問舉和尚：近離甚處？舉云：浙中。瑘云：舡來陸來？舉云：船來。瑘云：船在甚處？舉云：舡在步下。瑘云：不涉程途一句作麽生道？舉云：杜撰長老，如麻似粟。拂袖便行。瑘却問侍者：這僧是何人？侍者云：舉道者。瑘遂去安下處見問：莫便是舉師叔麽？莫恠某甲適來相觸忤。舉便喝。復問：長老何時到汾陽？瑘云：恁時。舉云：我在浙中早聞你名，元來見解只如此，何得名喧宇宙！瑘乃作禮。
官路無人獨自行，兩家公驗甚分明。路傍偷販私鹽客，草裏蹲身過一生。
奪得驪珠即便回，小根魔子盡疑猜。拈來拋向洪波裏，撒手大家歸去來。
舉僧問風穴：語默涉離微，如何通不犯？穴云：常憶江南三月裏，鷓鴣啼處百花香。
快騎駿馬上高樓，南北東西得自由。最好腰纏十萬貫，更來騎鶴下揚州。
忽爾出門先見路，才方洗脚便登船。神仙秘訣真堪惜，父子雖親不可傳。
舉趙州訪道吾。吾見來，着豹皮裩，把吉撩棒，在三門前等候。才見州來，便高聲唱喏而立。州云：小心祇候着。吾又唱喏一聲而去。
稽首兩足尊，瞻仰不蹔捨。眉間白毫光，照耀大千界。
有禮有樂，有唱有酬。人平不語，水平不流。
舉臨濟遷化時示衆云：吾滅後，不得滅却吾正法眼藏。三聖出云：争敢滅却和尚正法眼藏！濟云：已後有人問你，向他道什麽？三聖便喝。濟云：誰知吾正法眼藏，向這瞎驢邊滅却。
到老不曾開話路，臨行回首却叮嚀。深深海底猶嫌淺，直向金剛水際行。
瞎驢一跳眾皆驚，正法那堪付與人。三要三玄俱喪盡，堂堂把手出重城。
舉僧問乾峯：十方薄伽梵，一路涅槃門。未審路頭在什麽處？峰拈拄杖面前劃一劃云：在這裏。僧請益雲門，門拈起扇子云：扇子勃跳上三十三天，築着帝釋鼻孔。東海鯉魚打一棒，雨似盆傾。
乾峯不用指陳，雲門休打骨董。自然東海鯉魚，築著帝釋鼻孔。
撦破雲門一柄扇，拗折乾峯一條棒。二三千處管弦樓，四五百條花柳巷。
舉雲門大師云：聞聲悟道，見色明心。作麽生是聞聲悟道見色明心？乃云：觀世音菩薩將錢來買糊餅。放下手云：元來却是饅頭。
南無觀世音菩薩，補陀岩上紅蓮舌。不知成佛是何時，打刀須用并州鐵。
見色明心事已差，聞聲悟道更交加。觀音妙智慈悲力，荊棘林生優鉢花。
舉雲門大師拈起拄杖，舉教云：凡夫實謂之有，二乘析謂之無，緣覺謂之幻有，菩薩當體卽空。乃云：衲僧見拄杖但唤作拄杖，行但行，坐但坐，總不得動着。
二乘菩薩何年盡？諸佛凡夫早晚休。世情但將公道斷，人心難似水長流。
剔開金殿鎻，撞動玉樓鐘。泣露千般草，吟風一樣松。
舉陸亘大夫問南泉：肇法師也甚奇恠。解道，天地與我同根，萬物與我一體。泉乃指庭前花召大夫云：時人見此一株花，如夢相似。
若知天地本同根，終不應來更問人。却得南泉親指似，等閑花發夢中春。
天地同根伸一問，未曾擡步已亡家。無陰陽處花重發，玉本無瑕却有瑕。
舉玄沙示衆云：諸方老宿盡道接物利生。忽遇三種病人來，作麽生接？患盲者，拈搥竪拂他又不見。患聾者，語言三昧他又不聞。患瘂者，教伊説又説不得。且作麽生接？若接此人不得，佛法無靈驗。
盲聾喑啞接不得，玄沙枉費閑心力。扁鵲盧醫拱手歸，三人俱是膏肓疾。
玄沙三種病人話，透出雲門六不收。莫待是非來入耳，從前知己反為讎。
舉玄沙見新到才禮拜，沙云：因我得禮你。
利刀自斷命根，不要依草附木。若有一法與人，永入拔舌地獄。
夫子不識字，達摩不會禪。玄沙無此語，切莫妄流傳。
舉南院上堂云：赤肉團上壁立千仞。時有僧問：赤肉團上壁立千仞，豈不是和尚道！院云是。僧便掀倒繩床。院云：你看這漢亂做。僧擬議，院便打出院。
掌中擎白日，舌上覆金錢。壁立爭千仞，毫光徹梵天。
赤肉團邊用得親，主賓有理各難伸。兩箇駝子相逢著，世上如今無直人。
舉百丈侍馬祖遊山歸，忽然哭。同事問曰：憶父母耶？丈云：無。事曰：被人駡耶？丈云無。事曰：哭作什麽？丈云：問取和尚。同事往問馬祖，祖云：你去問取他。同事囘至寮中見百丈呵呵大笑，同事曰：適來爲甚哭，如今爲什麽笑？丈云：適來哭，而今笑。同事罔然。
世間名利閑榮辱，雲雨紛紛手翻覆。悲歌相繼不堪論，棒頭無眼黃梁熟。
有時笑兮有時哭，悲喜交并暗催促。此理如何舉向人，斷絃須得鸞膠續。
舉楊岐和尚問僧：栗棘蓬，你作麽生吞？金剛圈，你作麽生跳？
楊岐老人𤨏口訣，萬里長城一條鐵。斫牌禪客如到來，不動金槌腦門裂。
金剛圈，栗棘蓬。玄沙三種病，石鞏一張弓。直截為君說，新羅在海東。
舉僧問楊岐：如何是佛？岐云：三脚驢子弄蹄行。僧云：便恁麽去時如何？岐云：湖南長老。
三脚驢子忒㬠好，長放後園教喫草。等閑牽出向人前，踢倒湖南瞎長老。
楊岐一頭驢，只有三隻脚。潘閬倒騎歸，攧殺黃幡綽。
舉僧問青原思和尚：如何是佛法大意？原云：廬陵米作麽價？
廬陵米價少知音，佛法商量古到今。繡出鴛鴦任人看，無端須要覔金針。
老青原，沒縫罅。問佛法，酬米價。差毫釐，成話霸。無面目，得人怕。
舉僧問巖頭：古帆未掛時如何？頭云：後園驢喫草。
後園驢喫草，莫隨言語討。跳上驀腰騎，來往長安道。
後園驢喫草，一老不一老。驀地撞出來，鬬湊得恰好。
舉僧問巖頭：古帆未掛時如何？頭云：小魚吞大魚。
小魚吞大魚，門上釘桃符。邪魔俱不入，佛法也消除。
小魚吞大魚，直路太縈紆。古帆休更問，處處得逢渠。
舉僧問五祖：如何是臨濟下事？祖云：五逆聞雷。
從來五逆怕聞雷，不似大蟲看水磨。孤峯頂上要同行，十字街頭還共坐。
五逆聞雷，曾參顏回。一粒豆子，爆出冷灰。
舉僧問圓悟和尚：如何是佛？悟云：口是禍門。
的的當陽句，明明箭後路。著靴人喫肉，赤脚人趂兔。
口是禍門，電激雷奔。娑竭出海，震動乾坤。
舉佛眼和尚讀靈源十二時歌，有偈云：一日日，一時時，龍門老，心自知。
時時日日，日日時時，七顛八倒，孰是孰非。
日日日日，時時時時，違時失候，箇老古錐。
舉南禪師云：鐘樓上念讚，床脚下種菜時如何？黄檗勝禪師云：猛虎當路坐。
猛虎當路坐，游魚脚底過。不學紫胡老，便打劉鐵磨。
直出直入，當面不識。更擬如何，著甚死急。
舉二十四祖師子尊者，因罽賓國王秉劒於前云：師得藴空否？曰：已得。曰：既得藴空，離生死否？曰：已離。曰：既離生死，可施我頭否？曰：身非我有，豈况於頭。王便斬之，白乳湧高數尺，王臂自墮。
船子下揚州，浮萍逐水流。一聲河滿子，千古動悲愁。
殺人須是殺人漢，當下一刀成兩段。頭臂雖虧劒刃鋒，何似秦時𨍏轢鑽。
舉芭蕉和尚云：你有拄杖子，我與你拄杖子。你無拄杖子，我奪却你拄杖子。
綿州附子漢州薑，最好沉黎出麝香。魯子師僧才一嗅，鼻頭裂破眼睛黃。
十字街頭，見成行貨。擬欲商量，漆桶蹉過。
十年海上覔冤讎，不得冤讎未肯休。芍藥花開菩薩面，㯶櫚葉散夜叉頭。
兔角龜毛眼裏栽，鐵山當面勢崔嵬。東西南北無門入，曠劫無明當下灰。
韶陽一鑒，生鐵餕饀。直下咬破，莫恠相賺。
雲門鑒咦，少有人知。咄！無孔鐵槌。
舉龐居士問馬大師：不與萬法爲侣者是什麽人？大師云：待汝一口吸盡西江水，卽向汝道。
大海波濤淺，小人方寸深。海枯終見底，人死不知心。
一口吸盡西江水，甲乙丙丁庚戊己。咄咄咄，囉囉哩。
舉法華經：大通智勝佛，十劫坐道場，佛法不現前，不得成佛道。
種穀不生豆苗，蒸砂豈能成飯。大通智勝如來，一箇擔板底漢。
燕坐道場經十劫，一一從頭俱漏泄。世間多少守株人，掉棒擬打天邊月。
舉維摩云：其施汝者，不名福田。供養汝者，墮三惡道。
入林不動草，入水不動波。鑊湯無冷處，合眼跳黃河。
獨坐許誰知，青山對落暉。花須連夜發，莫待曉風吹。
舉圓覺經云：居一切時，不起妄念。於諸妄心，亦不息滅。住妄想境，不加了知。於無了知，不辨真實。
舉手攀南斗，翻身倚北辰。出頭天外看，誰是我般人。
荷葉團團團似鏡，菱角尖尖尖似錐。風吹柳絮毛毬走，雨打梨花蛺蝶飛。
舉楞嚴經云：見見之時，見非是見。見猶離見，見不能及。
拄杖頭邊無孔竅，大千沙界猶嫌小。毗婆尸佛早留心，直至而今不得妙。
春至自開花，秋來還落葉。黃面老瞿曇，休搖三寸舌。
舉文殊菩薩所説般若經云：清淨行者，不入湼槃。破戒比丘，不入地獄。
鵠白烏本玄，松直棘自曲。清淨比丘僧，却須入地獄。
壁上安燈盞，堂前置酒臺。悶來打三盞，何處得愁來。
舉楞伽經：五法、三自性、二種無我。
破瓶豈復作瓶事，焦種不應生孽芽。如彼虗空盤大子，毛輪垂髮翳開花。
陝府鐵牛白癩，嘉州大象耳瞶。兩箇病痛一般，咄哉漆桶不快。
舉殃崛摩羅尊者，於一長者家持鉢，適值其家一婦人産難。長者遂白尊者曰：尊者是佛弟子，如何救得我家産難？尊者曰：我乍入道，未能相救。當去問佛尊者。遂往見佛，具陳斯事。佛言：汝但去説我自從賢聖法來，未曾殺生。尊者依佛所説，往告長者。婦人聞之，當時分免。
月裏姮娥不畵眉，只將雲霧作羅衣。不知夢逐青鸞去，猶把花枝葢面歸。
華陰山前百尺井，中有寒泉徹骨冷。誰家女子來照影，不照其餘照斜領。
宋淳熙三年十一月初三日，孝宗皇帝召對便殿。致恭三呼訖，賜坐。師奏云：今春伏蒙聖旨，令灑掃靈隱。三月三十日，又准降香開堂，實增感激。令蒙召對，獲覩清光，千載一遇。
帝問：師生何處？嗣法何人？師對曰：臣生長臨江軍，禮南山光化禪院長老普吉爲師。荷陛下天地覆載之恩，行脚參五十餘員善知識。末後於大慧禪師宗杲處打徹，遂法嗣之。上曰：朕惜不見大慧。師云：陛下既留心祖道，時時與大慧於大光明藏把手共行，豈在聚頭接耳爲相見耶！嘗蒙賜語録入藏，作萬世光明種子，非獨法門增輝，臣與天下衲子不勝榮幸。上曰：且喜得晴。師云：郊祀在卽，乃陛下聖德所感。上曰：朕此心與佛心通。師云：直下更無第二人。聞陛下萬機之暇，留心祖道，游泳楞嚴、圓覺。自古帝王未有如陛下篤信此道。上曰：自古帝王英雄者有之，信此道者極少。如梁武帝亦未徹。師云：當面蹉過達磨。上曰：陷在泥坑裏。師云：只爲欛柄不入手，不得受用。
師云：臣山野語言無倫，恐瀆聖聰。上曰：這裏正要與長老忘懷論道。師云：陛下日應萬機，直須向一切處著眼，看是什麽道理。上曰：天下事來卽應之。師云：可謂明鏡當臺，物來斯照。上曰：步步踏著實地。師云：直須恁麽始得。
上曰：臨濟因緣可舉一二。師遂舉臨濟在黄檗，因第一座勉令問黄檗：如何是佛法的的大意？檗遂與三十棒。如是三次問，每蒙賜棒，所恨愚魯，且往諸方去。第一座遂白黄檗云：義玄上座雖是後生，却甚奇特。他日爲一株大樹，蔭覆天下人去在。他若來辭和尚，願垂提誨。濟明日力辭黄檗，檗指往大愚處，必爲汝説。濟至大愚，愚問：甚處來？濟云：黄檗來。愚云：黄檗有何言句？濟遂舉前話。復云：不知過在甚處？愚云：黄檗恁麽老婆心切，爲汝得徹困，猶覓過在。濟於是大悟，乃云：元來黄檗佛法無多子。愚云：尿床鬼子！適來道我不會，而今道甚無多子！是多少？扭住云：道，道！濟便向大愚肋下築三拳。愚托開云：汝師黄檗，非干我事。濟返黄檗，檗問云：來來去去，有甚了期？濟云：只爲老婆心切。遂舉前話。檗云：這大愚老婆饒舌，待見與打一頓。濟云：説甚待見，卽今便打。遂與黄檗一掌。檗吟吟而笑云：這風顛漢，來這裏捋虎鬚。濟便喝。檗云：侍者引這風顛漢來參堂去。上曰：悟了直是快活。
師云：潙山問仰山云：臨濟得大愚力，得黄檗力？仰云：非但捋虎鬚，亦解坐虎頭。自此臨濟法道大興。上曰：源流好。師云：臣曾有頌。上曰：舉看！師舉云：黄檗山頭遭痛棒，大愚肋下報寃讎。當機一喝驚天地，直得曹溪水逆流。
又問：興化打克賓，克賓如此答，興化如何便打？師云：不可放過，臣有頌。上曰：舉看！師舉云：罰錢出院揚家醜，興化聱頭遇克賓。父子不傳真秘訣，棒頭敲出玉麒麟。師復云：昔翠巖可真禪師頌卽心卽佛、非心非佛因緣曰：百萬雄兵出，將軍獵渭城。不閑弓矢力，斜漢月初生。令晦堂心禪師看。後因答客問西來意，有頌：東吴幾度爲閑客，南越曾經作主人。可笑年來身老大，得同塵處且同塵。真見之云：子徹也。且如卽心卽佛，非心非佛，陛下如何會？上云：包含萬像。師云：包含萬像底是什麽？上曰：對面底是。師云：認著依前還不是。上乃默契。上曰：長老且歸觀堂。師云：謹領聖旨。乃辭下殿。
繼而遣中使賜御製頌一首曰：大暑流金石，寒風結凍雲。梅花香度遠，自有一枝春。師答山頌一首曰：當陽一句子，平地步青雲。踏翻關棙處，便是主家春。初四日，復進卽心卽佛非心非佛一頌：卽心卽佛無蹊徑，非佛非心有變通。直下兩頭俱透脱，新羅不在海門東。上復答師頌一首曰：欲言心佛難分别，俱是精微無礙通。跳出千重縛不住，天涯海角任西東。師再山頌云：一句截流心路絶，千差萬别豁然通。等閑更進竿頭步，莫問西來及與東。
復召對，賜坐。師云：夜來今日，兩蒙宣示御頌，神思粲發。夜來頌好，不如今日頌語句尤痛快。上曰：夜來得長老開發，乃有此頌。師云：陛下前後宣諸山尊宿論道如何？上曰：難得似長老直截。師云：聞陛下於心隨萬境轉，轉處實能幽，隨流認得性，無喜亦無憂處得個入頭，但未曾遇人。上曰：真個如此。師云：如人學射，久久自然中的。所以五祖演禪師云：悟了，須是遇人始得。若不遇人，十個有五雙杜撰。上曰：須要遇人。師云：正是。遂舉羅山問石霜云：起滅不停時如何？霜云：直須寒灰枯木去，一念萬年去，函蓋相應去，純清絶點去。山不契，却往巖頭處問：起滅不停時如何？巖頭喝云：是誰起滅？山於此大悟。上曰：長老意謂如何？師云：巖頭與他本分草料。
上曰：長老見大慧，幾年後打徹？師云：臣癸亥年有個發明了，却被禪道佛法礙，又做十五年工夫。後到育王，一見大慧便打徹。慧一日掛牌，臣入室。慧舉僧問趙州如何是趙州？州云東門西門、南門北門。你作麽生會？答云：大小趙州坐在屎窖裏。慧云：你甚處見趙州？答云：莫瞌睡。慧打一竹篦云：只恁麽做工夫？答云：莫掩彩。慧乃唤侍者問：這僧名什麽？答云：不得名。慧云：你看這漆桶亂做。答云：未爲分外。便出。又一日入室，慧問：唤作竹篦則觸，不唤作竹篦則背。如何？答云：請和尚放下竹篦與學人相見。慧擲下竹篦云：如何相見？答云：伎倆已盡。慧云：你看這漢又來老僧頭上行。答云：也是尋常行履處。禮拜便出。又一日入室，慧問：唤作竹篦則觸，不唤作竹篦則背。不得下語，不得無語，不得意根下卜度，不得向舉起處承當，速道，速道！答云：杜撰長老，如麻似粟。慧云：你是第幾個？答云：今日捉敗這老賊。慧深肯之。上曰：如此相投！師云：禪家當機不讓。遂舉靈雲見桃花悟道，頌云：三十年來尋劒客，幾回葉落又抽枝。自從一見桃花後，直至如今更不疑。玄沙云：諦當甚諦當，敢保老兄未徹在。每舉問禪和子：那裏是不疑處？陛下且道，那裏是不疑處？上擬議，師云：只就疑處看，驀然看破不疑處，便是陛下受用不盡底。上曰：長老且道，那裏是不疑處？師云：紅爐上一點雪。上乃點頭。
師云：昔黑齒梵志得五神通，常在雪山説法。得梵王帝釋、閻羅王洎諸天神常來聽法。日説法畢，閻羅王目視梵志而泣。志曰：大王何得視吾而泣？王曰：吾觀於汝善能説法，七日後命終，當來吾界受諸苦痛。梵志惶怖求免無門。雪山諸天神謂梵志曰：欲免斯難，唯有大覺世尊乃能爲汝免得此難。梵志曰：世尊者，何人也？天神曰：豈不聞淨飯王太子，十九出家，三十成道，爲人天師，其名曰佛。諸大菩薩，八部龍天，常轉法輪，度一切衆生。梵志聞已，復作思惟：我去見佛，將何供養？乃運神力，手執合歡梧桐華兩株，飛空向世尊前供養。世尊召五通梵志，志應諾。世尊云：放下著。梵志棄左手華於世尊前。世尊又云：放下著。梵志又棄右手華於世尊。又云：放下著。梵志云：世尊，我祇擎兩株華一時放下了，我今空身無可放捨。世尊云：五通梵志，吾非教汝放捨其華。汝當放捨内六根、外六塵、中六識，一時捨却到無可捨處，是汝免生死處。梵志乃於言下悟無生法忍。上曰：祇是人不向緊要處做工夫。師云：欲得徑捷，須離却語言文字，真實參究。所以古德道：念得楞嚴、圓覺經，猶如瀉水響泠泠。有人問著西來意，恰似蚊䗈咬銕釘。上曰：直是難入。師云：正好著力。上曰：如長老者難得，真可爲人師。師云：陛下過褒。
初六日復召對。上曰：觀堂中穩便麽？師云：荷陛下聖眷，極穩便。上曰：前日長老云直至如今更不疑處，朕有一轉語。師云：那裏是不疑處？朕有一轉語。師云：那裏是不疑處？上曰：空手牽鐵牛。師云：如何見得？上擬議，師云：纔入思惟，便成剩法。上曰：若問長老，如何祇對？師云：千聞不如一見。上喜曰：朕且做工夫。師云：陛下果位中承願力，來示現帝王身。不被富貴聲色籠罩，但念念扣己而參，驀然一念相應，如桶底子脱相似，直至成佛，永無退轉。師云：若論此事，如兩陣對敵，進前則有活路。若望崖而退，不是丈夫漢。昔香嚴參潙山。潙山云：我聞你在百丈處，問一答十，問十答百。是否？嚴云：不敢。山云：試向父母未生已前道一句看！嚴無語。乃云：請和尚爲某甲道。山云：我若爲汝説破，子他時後日眼開，駡我去在。嚴遂檢尋平日看讀文字，討一句祇對，了不可得。乃云：今生不學佛法也，且作長行粥飯。僧乃辭潙山，往南陽覩忠國師遺跡，遂憇止焉。一日芟除草木，以瓦礫擊竹作聲，忽然大悟。遽歸沐浴，遥禮潙山云：和尚大慈，恩踰父母。當時若爲我説破，何更有今日事！乃述一頌云：一擊忘所知，更不假修持。動容揚古路，不墮悄然機。處處無踪跡，聲色外威儀。諸方達道者，咸言上上機。歸告潙山。潙山舉似仰山，仰山云：待某甲勘過。乃云：聞師弟有悟道頌，試舉看！香嚴舉了，仰山云：此是閑時計較得底。香嚴再舉一頌云：去年貧，未是貧。今年貧，始是貧。去年貧，有卓錐之地。今年貧，錐也無。仰山云：祇會得如來禪，未會祖師禪。香嚴又舉一頌云：吾有一機，瞬目視伊。若也不會，别唤沙彌。仰山云：且喜師弟會祖師禪。上曰：如來禪與祖師禪一般，何故分别？師云：殺人活人不眨眼。上曰：莫便是昨日道諦當甚諦當，敢保老兄未徹麽？師云：陛下須具透關眼始得。上曰：如長老直截者難得。想見爲衲子尤切。師云：臣不避誅，昨以直言。上曰：正要如此。師云：先師大慧與潙山佛性泰禪師同參圓悟。一日持論古今次，泰曰：香嚴悟道頌云：一擊忘所知。只消此一句便了。大慧云：五祖演和尚頌狗子無佛性話云：趙州露刃劒。一句便了。下面都是注脚。悟了底人與悟了底人説話，如兩鏡相照，直是明白。如陛下道：欲言心佛難分别。一句便了。下面三句，亦是注脚。
上曰：適來道：父母未生前一句子。朕道得也。師云：如何是父母未生前一句？上曰：昨夜今朝又明日。師云：若如此，方得古今無間斷。上曰：何不挨拶？師云：拶著須是有出身之路。上曰：長老可謂循循然善誘人。聖訓謙沖，非臣敢當。師云：臣不敢，久居觀堂，乞歸靈隱。上曰：更要與長老説話在。師云：謹領聖旨。却歸觀堂。
至初七日，中使傳旨，且歸靈隱，待賜禪號。師遂歸靈隱。四年正月二十四日，特賜佛照禪師號。師領衆門，迎勑黄歸寺次。至法堂，捧勑黄示衆云：天書親自日邊來，一道神光徧九垓。爲瑞爲祥恩力大，直教枯木解花開。舉起便知，不妨慶快。苟或未然，重宣一徧。遂陞座拈香云：此一瓣香，恭爲祝延兩宫皇帝聖壽無疆！乃歛衣就座。
僧問：九重宣對，超過南陽忠國師。五宿禁闈，提持聖諦第一義。與二千年前釋迦老子出氣，使後五百世比丘增長威光。佛照禪師蒙特賜，世間出世更無雙。是什麽得恁麽奇特？師云：彼此一時皆盛事，未必今人媿古人。進云：兵隨印轉，將逐符行。師云：正令已行風凛凛，斗間劒氣燭天光。
進云：同光帝問興化：朕收中原獲得一寶，至今未有人酬價。興化云：略借陛下寶看。帝引手舒幞頭脚示之。意旨如何？師云：奇特中奇特。進云：龍袖拂開千聖眼，金毛師子現全威。師云：點。進云：興化道：君王之寶，誰敢酬價！又作麽生？師云：古今牓樣。進云：普光明殿裏，撥轉上頭關。師云：虎頭虎尾一時收。進云：只如知恩報恩一句，如何話會？師云：一雨普霑沙界潤羣生，何處不承恩？進云：飛來峯頂瞻天闕，選佛場中謝聖恩。師云：錦上鋪花。僧禮拜。
又僧問：直截根源到日邊，帝恩降自九重天。中興吾道超今古，佛放毫光照大千。既沐宸恩，請師祝聖。師云：萬年松在祝融峯。進云：一言已祝南山壽，八表無私賀太平。師云：當頭道著。進云：直得九重城畔祥雲起，七寶山前瑞氣生。師云：清風來未休。進云：君恩師已報，祖意又如何？師云：一著高一著，一步闊一步。進云：王道與祖道相去多少？師云：不隔一絲毫。進云：靈雲見桃花悟道，意旨如何？師云：更參三十年。進云：只如空手牽鐵牛，意旨如何？師云：非子境界。進云：未審向什麽處見靈雲？師云：撞著額頭磕著鼻。進云：莫謂靈雲消息斷，桃花依舊笑春風。師云：逢人不得錯舉。僧禮拜。
師乃云：當陽目擊，直下知歸。左右逢原，七通八達。著著有出身之路，頭頭具透脱之機。有時神出鬼没换斗移星，有時八字打開兩手分付。恁麽也得，不恁麽也得，恁麽不恁麽總得。我爲法王，於法自在。放去收來，有何罣礙！直得龍驤鳳翥鸞翔，奇特中奇特，殊勝中殊勝。正當恁麽時，且道知恩報恩一句作麽生道？吾皇萬萬年！
復舉黄檗和尚示衆云：汝等諸人，盡是不著便底。恁麽行脚何處有？今日還知大唐國裏無禪師麽？師著語云：打草要蛇驚。時有僧出衆云：只如諸方聚徒領衆，又作麽生？檗云：不道無禪，只是無師。師云：黄檗眼觀東南，意在西北。點檢將來，未免面皮厚三寸。且道靈隱恁麽批判，意在什麽處？從前汗馬無人識，只要重論蓋代功。下座。
師淳熙戊戌十月初二日召對。便殿引見，致恭：卽日孟冬薄寒，恭惟皇帝陛下聖躬萬福。臣前冬𣵡奉清光，繼蒙頒賜禪號，仰荷聖恩。賜坐，師就坐。上曰：朕近看華嚴經，至善財入法界品，思見善知識，如卿在前。師云：陛下今日召臣僧，陛下是主，臣僧是伴。主伴交參，機感相投，便是入華嚴法界。所以道：無邊刹境，自他不隔於毫端；十世古今，始終不離於當念。此乃不出陛下一念。上曰：是朕得暇常於損齋静坐，但日用事繁，不能純一。師云：陛下但正心術，自然如明鏡當臺，物來斯照。上曰：朕每見臣僚上殿，開口便知他肺腑。可與者卽與，不可卽不與。師云：世間事不出一個公字。上曰：是如此。朕每看方册，自古帝王無悟道者。師云：古今唯陛下一人，更須退步體究，方得純一。覺得省力處，便是得力處。上曰：秀才家，多不信佛法。師云：佛者覺也，須是當人見性成佛。昔有一官人著無佛論呈仰山。接得便問云：公所述論，意謂本來有佛故論，謂本來無佛故論？官人無對。山又云：若本來有，公争得云無？若本來無，今製此論豈不成有！官人又無對。上曰：好一拶。師云：三教聖人設教，只要整頓今人脚手。且如孔子道：二三子以我爲隱乎？吾無隱乎爾。此乃八字打開，自是時人不會。上曰：孔子好，孟子辨不及孔子。師云：陛下聖明，見得甚親切。昔德山和尚道：凡有文字語言，盡是依草附木竹石精靈。所以老僧從頭棒將出去，待有獨脱底出來共伊商量。陛下須是獨脱始得。上曰：朕未嘗放捨此事。師云：此事無有窮盡，譬如入海轉深。
上曰：是宗門緊要因緣，更舉一二。師云：昔興化和尚一日見同參來，纔上法堂，化便喝，僧亦喝。行三兩步，化又喝，僧亦喝，須臾近前，化拈棒，僧又喝。化云：你看這漢，猶作主在。僧擬，化便打，直打下法堂，却歸方丈。侍僧問云：適來僧有甚言句觸忤和尚？化云：是他適來也有權，也有實，也有照，也有用。我將手向伊面前横兩遭，却去不得。似這般漢，不打更待何時！上曰：如此作家。師云：只如興化道我將手向伊面前横兩遭處，這些子須是著眼向上看得透始得。此是臨濟骨髓。上曰：山中想多有衲子理會得者。師云：做工夫者極多，亦有受得鉗鎚者。上曰：聞説住持得甚好。師云：上感聖恩。乃辭下殿。
師淳熙七年四月二十九日進劄，乞歸老明州阿育王山廣利禪寺。奉聖旨依准，至五月三十日召對。便殿賜坐。上曰：禪師何遽思山林而去朕耶？師云：臣本是山林人，今復山林去，理當然也。既此心契合，雖千里對面，又安能逃於至化也。昔南泉和尚道：山僧自小牧得一頭水牯牛，擬向溪東放，不免食他國王水草；擬向溪西放，亦不免食他國王水草。臣今雖歸林下，實不出陛下所統。上曰：然。但不得時復論道。師云：道不可説時有，不説時無。且諸天天鼓，常演苦空。彌陀國土，水鳥樹林皆悉念佛念法。儻正念現前，喧寂不間，則彈絲吹竹皆譚實相也。上曰：造次必於是。師云：直須如此。上曰：朕今心意釋然，常自怡悦。且如尋常所做工夫，并所作偈頌語言透徹已否？師云：陛下乘夙願力下生，以夙熏種智純熟，聞舉便知落處。既知落處，自然身心喜悦。此乃初心入道境界，暫得如是。實未曾啐地折嚗地斷百了千當。如臣所見，陛下所得正住歡喜地耳。上曰：何謂歡喜地？師云：菩薩進修有十地，歡喜乃初地。故經云：若有菩薩深種善根，善修諸行，善集助道，乃至立廣大智，生廣大解，慈悲現前。又云：菩薩始發如是心，卽得超凡夫地，入菩薩位，生如來家，乃至決定當得無上菩提。住如是法，名住歡喜地。菩薩住此地，成就多歡喜。今陛下心意釋然，常自怡悦，正合此耳。上曰：餘九地可盡説？師云：辭繁恐浼聖聽，容别具奏聞。
上曰：古來悟得性燥者誰？師云：臨濟水潦德山巖頭諸大老，皆悟得性燥。上曰：説看！師云：臨濟因緣向來已曾舉了。如水潦參江西馬大師，當胸踏倒，忽然大悟。起來撫掌大笑云：百千三昧，無量妙義，盡向一毫頭上識得根源去。已後示衆每云：自從一喫馬師踏，直至如今笑不休。又呵呵大笑。上曰：悟後直得如此快活。師云：這個便是啐地折嚗地斷底樣子。上曰：德山巖頭如何？師云：德山參龍潭，因侍立至夜深。潭云：子且下去。山便珍重，揭簾而出。却回云：外面昏黑。龍潭乃點紙燭度與德山。山擬接，潭卽吹滅。山便禮拜，潭云：子見個什麽道理？山云：某甲從今日去，更不疑天下老和尚舌頭。後來保寧勇和尚頌云：一條瀑布巖前落，半夜金烏掌上明。大開口來張意氣，與誰天下共横行。又巖頭參德山，纔跨門便問：是凡是聖？德山便喝，巖頭便禮拜。洞山聞得乃云：若不是奯公，也大難承當。巖頭云：洞山老漢不識好惡。我當時一手擡一手搦。上曰：祖師也是性燥。俗人中還有如此者麽？師云：有。如本朝李附馬問石門聰和尚云：弟子欲學禪，得否？門云：此是大丈夫事，非將相之所能爲。李於是契悟，乃述頌云：學道須是鐵漢，著手心頭便判。直趣無上菩提，一切是非莫管。上曰：俗人能如此，也難得。師云：此事無僧無俗。上至佛祖，下及蝡動，皆悉具足。故古人有言：悟則事同一家，不悟則萬别千差。上曰：至言。朕須到此田地方已。師云：佛法至妙，無有窮已。如有窮已，則成住著。纔成住著，便有窠臼。如僧問石霜：撥塵見佛時如何？霜云：直須揮劒。若不揮劒，漁父棲巢。望陛下卓起脊梁，以金剛王寶劒揮除見刺，自然一著高一著，一步闊一步，佛祖亦奈何不得也。上曰：當如禪師之言，今辭朕去後，幾時復來？師云：臣既歸林下，不敢妄動。上曰：每遇朕生辰，可來一次。師云：謹領聖旨。乃辭下殿。上賜御製云：禪師所陳菩薩十地，乃是修行漸次，從凡入聖，夫復何疑！方知脚踏實處，十二時中，曾無間斷，以至圓熟。雜染純淨俱成障礙，任作止滅。脱此禪病，當如禪師之言。常揮劒刃，卓起脊梁，發心精進，猶恐退墮。每思到此，兢兢業業，未嘗敢忽。今俗人乃有以禪爲虚空，以語爲戯論，其不知道也。如此事至大，豈在筆下可窮也！聊敍所得耳。
師淳熙九年十月十一日，恭奉聖旨召對。便殿起居，并進香畢。師云：臣恭别聖顔三載，荷陛下恩覆隆厚，臣與徒衆日夕焚誦，仰報萬一。上曰：聞安衆行道不易。師云：上感聖恩。良久賜坐。上曰：久思與禪師説話。師云：陛下聖明天縱，道德日新。大圓鏡中，初無間隔。上曰：做工夫如何得徹？師云：做工夫是有心，打徹是無心。陛下但於日用應緣處常常提撕。上曰：朕於日用應緣，甚覺得力。師云：只這得力，便是受用處。陛下地位中人，乘願力而來，示現帝王身。但正心術，於富貴聲色中使得富貴聲色，乃見力量。正如趙州道時人被十二時辰使，老僧使得十二時辰底道理。七月間蒙賜問，以物見則惑，以目見則著。臣嘗對云：見見之時，見非是見。此語乃體聖意而對。上曰：善。師有語云：心不負人，面無慚色。上曰：好個心不負人，面無慚色。如向來所答圓覺經中四病語，亦愜朕意。且如經中道：居一切時，不起妄念。於諸妄心，亦不息滅。住妄想境，不加了知。於無了知，不辯真實。大意如何？師云：這個境界須是親證，自然世出世間打成一片。昔妙喜因讀至此，嘗有頌。上曰：舉看！師云：荷葉團團團似鏡，菱角尖尖尖似錐。風吹柳絮毛毬走，雨打梨花蛺蝶飛。上曰：好頌。别有甚因緣，更舉一二。師云：昔興化大覺會下每云：我在南方二十年，脚尖頭未嘗踢著個會佛法底。覺云：你據什麽道理？化便喝，覺便打。化又喝，覺又打。至明日，大覺在法堂上見興化，乃云：我直下疑你昨日兩喝。化便喝，覺便打。化又喝，覺又打。化云：我在三聖處學得賓主句，總被師兄折倒了也。覺云：這漢來這裏納敗闕，脱下衲衣痛打一頓！化於是大悟。上曰：古人相見，直是痛快。師云：臨濟下作用當如此。上曰：見禪師舉此，胸次豁然。
師云：又如俱胝住庵時，有一尼戴笠子繞禪床一匝云：道得，卽放下笠子。胝無對，尼拂袖便行。胝云：何不且住！尼云：道得卽住！胝又無對。尼去後，自歎云：我雖是丈夫漢，無丈夫志氣。擬棄庵往諸方參學。其夜，山神告曰：不須下山，將有肉身大士來爲和尚説法也。果旬日，天龍舉起一指示之，胝下大悟。後凡有問，只舉一指。有一童子每見人問事，也舉指祇對。有人謂胝曰：和尚，這童子也會佛法。凡有所問，也舉一指。胝聞得，一日潛袖刀子唤童子問云：聞你也會佛法，是否？童子云：是。胝云：如何是佛？童子舉起一指頭，被胝一刀斫斷，童子叫唤走出。胝遂唤童子，子回首。胝云：如何是佛？童子將手起，不見指頭，忽然大悟。上曰：俱胝爲人如此切。師云：俱胝自謂我得天龍一指頭禪，一生受用不盡。上曰：正如彈琴，初拘指法，已後絃指俱忘，自然得妙。
師云：又如惠超問法眼：如何是佛？眼云：汝是惠超。法眼與麽答，聖意以謂如何？上曰：昨夜三更月正明。師云：陛下多了這一句。上曰：曾有人頌麽？師云：有。雪竇頌云：江國春風吹不起，鷓鴣啼在深山裏。三級浪高魚化龍，癡人猶戽夜塘水。又白雲頌云：一文大光錢，買得個油糍喫。放肚裏了，當下便不饑。上曰：古人製頌，大能顯理。師云：昔保寧嘗作：清淨行者，不入湼槃。破戒比丘，不入地獄。頌云：平生疎散無拘檢，酒肆茶坊任意游。漢地不收秦不管，又騎驢子下揚州。上曰：可謂雲無心而出岫，鳥倦飛而知還。師云：陛下此語，暗合孫吴。昔佛果與妙喜俱愛前頌。佛果云：我二人各説一頌，要勝過他底。時有小兒子於窻外念：壁上安燈盞，堂前置酒臺，悶來喫三盞，何處得愁來？妙喜云：某甲頌得了也。適來兒子念便是。圓悟大喜，乃云：我與你改一字，可作悶來打三盞。大底古人發揚先德因緣，所有言句，乃借路經過爾。其實縱横妙用，於言意之外，初不在文飾。上曰：甚善。復云：臣不敢久坐。謝恩下殿。
師紹熙元年十一月初八日，壽皇召對賜坐。師云：陛下釋萬機，燕御重華，想於此道日有新證。壽皇云：朕向來得禪師開發，日用便覺省力。師云：省力處得無限力，得力處省無限力。壽皇云：朕於一切事物亦不著。師云：陛下視天下如脱敝屣，以寶位授聖子。俾太祖丕祚中興，的的相承，綿億萬載。若非得大自在受用三昧，焉能如是！遂舉唤作竹篦則觸，不唤作竹篦則背。陛下如何會？壽皇云：放下著。師云：放下卽不無，著在什麽處？壽皇云：二邊不立。師云：如何行履？壽皇云：中道不安。師云：正坐在百尺竿頭，陛下如何進步？壽皇擬議，師噁一聲。壽皇云：謝禪師提撕。壽皇云：世法佛法，不出這背觸兩字。師云：若能轉物，卽同如來。遂指御案淨瓶云：只如淨瓶作麽生轉？壽皇云：去來自在。師云：去來自在底是什麽？壽皇咳嗽一聲。師云：更進一步始得。壽皇：朕直是要打徹。師云：但辦肯心，必不相賺。壽皇復云：禪師所陳，直指因緣甚好。其間亦有理會不得處。師云：陛下但扣己研窮，自然七通八達。
壽皇云：因緣更舉一二。師舉夾山初住潤州鶴林時，道吾到遇。上堂，有僧問：如何是法身？云：無相。如何是法眼？云：法眼無瑕。吾不覺失笑。夾山便下座，請道吾問：某甲適來祇對僧話，必有不是處，致令上座失笑。望上座不吝慈悲。吾云：和尚一等是出世，未有師在。夾山云：某甲甚處不是？望爲説破。吾云：某甲終不説，請和尚却往秀州華亭船子處去。夾山云：此人如何？吾云：此人上無片瓦，下無寸土。和尚若去，須易服裝束。夾山乃散衆，易服直造華亭。船子纔見便問：大德住什麽寺？夾山云：寺卽不住，住卽不似。船子云：不似，又不似個什麽？夾山云：不是目前法。船子云：甚處學得來？夾山云：非耳目之所到。船子云：一句合頭語，萬劫繫驢橛。船子又問：垂絲千尺，意在深潭。離釣三寸，子何不道？夾山擬開口，船子以篙打落水中。纔上船，船子又云：道，道！擬開口，又打。夾山於此有省，乃點頭三下。壽皇云：他到此悟也。師云：可謂慶快平生。師又曰：船子云：竿頭絲線從君弄，不犯清波意自殊。夾山遂問：抛綸擲釣，師意如何？船子云：絲懸渌水浮，定有無之意。夾山云：語帶玄而無路，話頭談而不談。船子云：釣盡江波，金鱗始遇。夾山乃掩耳。船子云：如是，如是。遂囑云：汝向去，直須藏身處没踪跡，没踪跡處莫藏身。吾二十年在藥山單明斯事。汝今既得，他後不得住城隍聚落，但向深山裏钁頭邊接取一個半個，接續無令斷絶。夾山乃辭行，頻頻回顧。船子遂唤：闍黎，闍黎！夾山回首。船子舉起橈云：汝將謂别有。乃覆船入水而逝。壽皇云：此公案好，禪師曾頌否？師云：有頌：驀口一橈全殺活，點頭三下鼻遼天。至今千古風流在，誰道華亭覆却船。壽皇云：好頌。師云：不敢。謝恩下殿。
師紹熙四年二月十九日，壽皇聖帝召對於苑門宣引。壽皇望見師曰：遠來不易。師云：卽日仲春，謹時恭惟至尊聖躬萬歲萬萬歲！至尊賜坐。師云：臣昨自庚子年蒙恩歸老育王，今十四年矣，幸無曠敗。藉陛下蔭覆，去年臘月十六日蒙聖恩移住徑山。臣兩入奏告兩宫辭免。至尊云：此南内之意，朕亦要與禪師説話，遂教師速渡江相見。師云：今日再覩清光，不勝榮幸。至尊云：朕意，師十六七渡江。師云：臣十四渡江，如履平地。至尊云：聞古有浮笠而渡者。師云：昔日黄檗和尚路逢異僧同行，乃一羅漢至天台，值江漲不能濟，植杖久之。異僧以笠當舟，登之浮去。黄檗指而駡曰：這自了漢我早知汝，定捶折其脛。異僧乃歎曰：道人猛利，非我所及。至尊云：可謂神通。師云：宗門下不貴神通，只貴眼明。至尊云：須是如此始得。朕尋常不信幻怪等事。師云：陛下聖智洞明，見得如此。至尊云：莫也寬住幾日。師云：臣已選二十五日入院。至尊云：師所至處緣熟。師云：上感聖恩。至尊云：朕每日常誦楞嚴、圓覺并儒書，終日翛然無一事。師云：足見陛下聖學日新。大抵看經教，展卷時便與古人對偶，正不在多讀。至尊云：朕常念兹在兹。師云：陛下乃菩薩地位中來，所以願力堅固。然一切語默動静處，直教正念現在，莫起第二念。只如臣卽今與陛下相對，臣又安知陛下微細流注處？只此微細流注處，謂之偷心。偷心若無，自然不起第二念。至尊云：朕得禪師提這一念，不爲無補。師云：昔日雪峯和尚出嶺，參秀州精嚴靈光禪師。值靈光遷化，雪峯問其徒曰：靈光在日如何指示學者？其徒曰：但云莫起第二念。至尊云：這一則語，可以指示人做工夫。師云：所謂棒打石人頭，嚗嚗論實事。
至尊云：有甚機緣，更舉一二則。師云：昔紙衣道者參曹山，山云：如何是紙衣下事？道者云：一裘纔挂體，萬法悉皆如。山云：如何是紙衣下用？道者近前應諾，便脱去。山云：汝只解恁麽去，不解恁麽來。道者忽然開眼問云：一靈真性，不假胞胎時如何？山云：未是妙。道者云：如何是妙？山云：不借借。道者珍重，復脱去。曹山乃有頌云：覺性圓明無相身，莫將知見妄疎親。念異便於玄體昧，心差不與道相隣。情分萬法沉前境，識鑒多端喪本真。如是句中全曉會，了然無事昔時人。至尊云：參禪到這裏，方始得受用。師云：古人念念無間，方得到此真實田地。不敢久坐，聖躬謝恩。下殿。
三月初五日，壽皇諭問札云：朕每日止是塊坐，别做得個什麽？煩師寫來！師答云：恭承至尊垂問，每日止是塊坐，别做得個什麽？陛下但於塊坐處提撕，看是什麽。若别有，卽是剩法。所以南臺和尚有頌云：南臺静坐一炷香，終日凝然萬慮忘。不是息心除妄想，都緣無事可思量。此是古德脚踏實地處。陛下於此契證，非但塊坐，向四威儀中，總是現成受用安樂法也。謹奏。
四月初六日，壽皇諭問：朕近頗悟佛法無多子。一言以蔽之，但無妄念而已。若起妄念，則有生滅。未知此説是否？師云：恭承聖諭，近頗悟佛法無多子，足見聖心昭徹。陛下所謂：一言以蔽之，但無妄念而已，若起妄念，則有生滅。誠如聖意，更能到妄忘起滅處，則乾坤獨露，應用縱横，方是受用三昧。謹奏。
