說此佛說彌勒下生成佛經者，為釋迦牟尼佛。其動機，則因舍利弗尊者向佛請問一生補處之彌勒菩薩，當來成熟有情而下生南閻浮提成佛說法之情形如何，佛乃在靈鷲山中為說此經。故此經首標佛說，即指釋迦牟尼佛所說也。
佛，是十方諸佛之通稱。梵音佛陀，或浮屠，亦作佛陀耶，中國譯作覺者。但此與菩提譯覺不同，菩提譯覺是指法言，佛陀譯覺者乃指人言。法住法位，無人格性；人和合假，有人格性。又此覺者的覺，非常人泛泛之覺，乃是成就阿耨多羅三藐三菩提之覺，換句話說，即是無上遍正覺。由成此覺，對於宇宙諸法之性相皆得其真實之覺悟，謂之自覺；更能宣說此自證自覺之法，使眾生證其所證，覺其所覺，謂之覺他；由此自覺覺他之覺行圓滿，方謂之無上遍正覺之佛陀耶。雖大乘圣位菩薩亦能自覺覺他，而其功行未能圓滿無上，故能得無上遍正覺，三覺圓，萬德具，斯謂之佛矣。
佛說者，佛本無法可說，為悟他故，方便善巧，故有所說。以佛自證法界，一真圓滿，心言處冥，擬議路絕，迥非文字語言之相可得，法華所謂：諸法寂滅相，不可以言宣。然諸佛因鑒眾生迷昧諸法性相之真理，妄造惑業，無始劫來流浪生死，枉受眾罪，故在本因地中修行時，即發大愿，必以自證覺法覺眾生，滿其本愿，稱其本懷，故于無分別中而起分別，無言說中而有言說，三藏教典於焉產生於宇宙間，普使後世眾生秉法修習，同入覺境。佛說甚廣，此中即說彌勒下生成佛之勝事。
彌勒是菩薩之姓，如今佛之姓釋迦；其名為阿逸多，譯云無能勝，表其慈心廣大，無能超勝者。彌勒譯云慈，亦如釋迦之譯能仁，簡之則曰能，而彌勒具言亦作慈氏。彌勒以慈為姓者，具大因緣，故不但因地以慈為姓，即至果位，猶名彌勒。至其慈氏因緣，諸經論中言之詳矣。心地觀經云：彌勒菩薩慈氏尊，從初發心不食肉。即此二句，已足以顯明彌勒得名之由來矣。
蓋彌勒久遠劫來，常修慈心三昧，觀察一切眾生本性平等，所謂我肉眾生肉，名殊體不殊，以是最初發心即不食肉。不食肉即慈心，為佛弟子修養佛心之根本基礎。然今佛法流行之處所，如西藏、蒙古、日本、暹羅、錫蘭、緬甸等，因風俗之差異，佛徒多肉食者；唯中國佛徒，則極重戒殺放生之素食；凡不肉食者，皆可謂之修彌勒行者。因此，彌勒菩薩與中國眾生亦特別有緣，應化事跡斑斑可考，如六朝時現居士身於義烏，假名傅翕，與梁武帝說法，著有心王銘與法身頌，傳誦千古。五代時先在福建莆田現身，繼應化布袋和尚於浙江奉化，名長汀子，亦名契此，謚定應大師。是等應化，皆足證菩薩與此國眾生有大勝緣也。
下生成佛者，是對上生兜率而言。上生兜率經中，明彌勒如何從此滅彼生，成為一生補處菩薩；此經則明彌勒如何從彼天上滅而下生此土人間，為最後身菩薩，以至於成佛。然上生經中固亦已說明彌勒十二年後生天，經若干歲即下生南閻浮提成佛、說法、度生也。
所謂成佛，究竟成如何之佛？泛言即身成佛或立地成佛等，究何所指？須知所謂成佛，非指相好而言，亦非指神通而言。若以相好言成佛，則鐵輪王及諸天人皆已成佛；若以神通言成佛，則五通神鬼亦已成佛。故成佛，質言之，即成福智兩足尊之佛，成無上正遍覺之佛，除此以外，即在未成佛之前之最後身菩薩亦屬三界異熟報所攝，況乎其下者哉！而今言彌勒所成之佛，乃是彌勒在龍華菩提樹下最後身所成福智圓滿之究竟佛，非通常之泛言成佛。因真正成佛，至少亦要於一三千大千世界教化獨尊，決非反掌而成，垂手而得之易事也。
通常紀念佛誕，皆用佛降生日，如紀念釋迦佛，必在四月初八日。確實言之，紀念宜於佛成佛日，因佛降生日尚為最後身菩薩，尚未成佛，如十四之月，猶未極圓，至真正成佛，須在圓滿四智菩提之自受用身與清凈法界無二無別，萬德莊嚴，光明顯現，如十五夜之月，光被萬象。故紀念非不宜於佛降生日，不過降生日之身乃菩薩之最後身，而成佛日之身乃由異熟報空所成不思議無漏善常之大牟尼身，得未曾有，人天同慶，於是紀念之，慶祝之，始有殊勝義也。
釋迦為能說之人，彌勒下生為所說之義也，即是所詮義理；而詮此所詮義理之能詮文字集成一部，是之謂經。經之梵語為修多羅，譯為契經，即上契十方諸佛所說之真理，下契九界眾生所宜之根機也。
此經在藏經中有三、四種譯本，其梵文原本自有二種，一為阿難請問而說，一為舍利子請問而說。詳略雖不同，大旨相彷佛，中國於二種原本皆有譯本。此經標唐三藏法師義凈奉制譯者，乃李唐中宗皇帝時代譯來，譯者為義凈三藏法師。三藏即經律論，此法師既學窮三藏，以法自師，復能宣三藏之法為人之師，由此得名三藏法師。
義凈三藏，後玄奘數十年，因慕玄奘之高風，步其芳塵，策杖西游，訪道求法，歸齎梵本，從事譯著。其譯本最多者，為三藏中之律藏，如一切有部律等。譯界中，奘師後首屈一指者，即推此師。而其譯時亦非私人發起，乃奉時皇之詔制，在公共譯場中公開譯出。由此舉譯者名，即可證明此經為佛自親口所說，佛子親手所譯，足以啟後世之信仰也。
釋尊說法原為契理契機，契理則所說之法與先佛後佛所同證同說，故通；契機則諸佛說法各別逗機，如此經是為契閻浮眾生之機而說，故別。且依此經說契機之別意，略顯二種：
一、此經先明彌勒佛世之依正莊嚴，國土如何妙麗嚴凈，眾生善根如何深厚，及下生時如何相好，弟子之眾多等等，使聞者信心與羨慕心油然而生，發愿皈依。如通常所謂龍華三會愿相逢，啟迪正信，引入佛智，此為第一義也。
二、此經中說，若有眾生在釋迦佛法中或持戒，或修禪，或念佛，或布施供養，或恭敬禮拜，乃至合掌低頭，已種少許善根而未得度者，龍華三會皆能聞法證果。良以彌勒補釋迦之位，釋迦未了之事業與未度之眾生，皆已付囑於彌勒。故吾等眾生，無論修何種行門，其力未充，或愿往生他方凈土，彌勒咸能以神通愿力助導令成。由是可知彌勒實是釋迦遺法中之大皈依處，為本經之第二意旨。
如是我聞：一時，薄伽梵在王舍城鷲峰山上，與大苾芻眾俱。
古來解此證信序有二種：一、龍樹大智度論解作六種成就：如是，信成就；我聞，聞成就；一時，時成就；薄伽梵，是說主成就；王舍城鷲峰山，是說處成就；與大苾芻眾俱，是聽眾成就。二、親光佛地經論解作五重證信，謂如是之言，指貫全經，不另別立，至我聞為親聞證信，乃至大苾芻眾俱是聽眾證信。要之，此文為集結經典者所安立，或五或六，皆以斷後人之疑而證成其信也。
我聞之我，乃結集本經者自稱，言如是之經，佛口親說，我所親聞，非道聽途說，輾轉由他而聞。一時，即機教相扣，說聽俱周之時。因佛說法時而天上，時而人間等不定，故不定說某年某月某日，況當時各國日歷各別，舉之反有誤也。薄伽梵，共有六義，其最著者為世尊，言佛為圣中之圣、天中之天，世出世間最極尊貴。王舍城鷲峰山，即印度王舍城之鷲峰山，為佛說法之處所。王舍城者，以其地空荒，先由王筑舍而居，後人民集居而成聚落，由此得名。鷲峰山亦作靈鷲山，以其山峰尖形如鷲鳥之嘴故。苾芻，譯音，與比丘同，譯有乞士、破惡、怖魔等義，而以乞士為主。乞士者，乞食以資身命，乞法以資慧命也。總之，舉此等文，皆不外證信也。
爾時，大智舍利子，法將中最，哀愍世間，從座而起，偏袒右肩，右膝著地，合掌恭敬而白佛言：世尊！我今欲少諮問，愿垂聽許！佛告舍利弗：隨汝所問，我當為說。
此為發起序。前說證信序，以使結集流通於後世的；此發起序，明佛說此經緣起之動機。諸佛說法之緣起，本無刊定，有因弟子請問而說，有先放光現瑞而後說法，有無問而自說，而釋迦佛說此經，則由舍利子請問而說。舍利子是華梵合璧，舍利，華云鶖，為舍利子之母名；子，即梵言之弗。故舍利子即依母得名，如言某人之子。此舍利子為佛弟子中智慧第一，能以佛法戰伏魔軍，故言法將中最。偏袒右肩，右膝著地，為印度古時禮佛儀式，皆表身業清凈；恭敬白佛，表口業清凈；恭敬二字，亦表意業清凈。三業清凈，一心至誠，又為哀愍世間眾生，懇佛說法，故能感佛之贊許焉。
時舍利子即以伽陀請世尊曰：大師所授記，當來佛下生，彼號為慈氏，如前後經說。唯愿人中尊，伽陀重分別，彼神通威德，我今樂欲聞！
具云伽陀，簡之曰偈，譯云頌，或五字一句、七字一句等無定，如中國之古詩，雖無平仄，韻律亦甚分齊。此有二種：曰重頌，曰孤起頌。重頌在長行之下，此未說長行即舉偈頌，孤起頌也。
大師，系舍利子對佛之尊稱，佛為三界導師、四生慈父故。佛在前後諸經律中所說授記慈氏之事，已不只一次二次，唯於慈氏下生之後，其神通威德等依正莊嚴如何，舍利子等大眾尚不得而知，故舍利子即代表全體大眾，愿樂欲聞，求佛解說。
佛告舍利子：應至心諦聽！當來慈氏尊，為汝廣宣說。
佛感舍利子之悲愿，為眾生故，懇請說法，故即許可之，并誡其諦聽。諦聽即如實而聽，如理作意。
爾時大海水，以漸減三千，三百踰繕那，為顯輪王路。贍部洲縱廣，有萬踰繕那，有情住其中，在處皆充滿。國土咸富盛，無罰無災厄。彼諸男女等，皆由善業生。地無諸棘刺，唯生青軟草，履踐隨人足，喻若睹羅綿。自然出香稻，美味皆充足。諸樹生衣服，眾彩共莊嚴；樹高三拘舍，花果常充實。時彼國中人，皆壽八萬歲，無有諸疾苦，離惱常安樂；具相悉端嚴，色力皆圓滿；人命將終盡，自往詣屍林。城名妙幢相，輪王之所都，縱十二由旬，廣七由旬量，其中所居者，皆曾植妙因；此城有勝德，住者咸歡喜。樓臺并卻敵，七寶之所成；關鑰及門庭，種種寶嚴飾；繞堞諸隍塹，皆營以妙珍。名華悉充滿，好鳥皆翔集。七行多羅樹，周匝而圍遶，眾寶以莊嚴，皆懸網鈴鐸；微風吹寶樹，演出眾妙聲，猶如奏八音，聞者生歡喜。處處有池沼，彌覆雜色華，園苑擢芳林，莊嚴此城郭。
此中共有十四頌半文，廣明彌勒佛土之依報莊嚴。
當彌勒成佛時之國土，大海水量減少，陸地增廣。如今南閻浮提之地球，三分之二是水，一分是陸地，只有七千踰繕那，將來則反是，水量既減三千三百踰繕那，南贍部洲陸地之縱橫，即增至一萬踰繕那，故能顯出輪王之大路。踰繕那，即由旬，如中國古代之驛站。一由旬等中國八十里，或六十里，或四十里。贍部洲即閻浮提，譯云最勝金，出最勝金故。輪王，即轉輪圣王，其別有四：曰金輪王，曰銀輪王，曰銅輪王，曰鐵輪王。鐵輪王王一天下，銅輪王王二天下，銀輪王王三天下，金輪王王四大部洲。至彌勒佛時即有輪王出現，國土富盛，絕諸災罰，因眾生皆由十善業力得生其地。福報既大，想衣衣來，念食食至，天然香稻皆可充膳，諸樹叢林盡是衣服，舉凡今世饑寒凍餒為人民所爭執之衣食問題，皆解決無余矣。
復次，其樹之高可三拘舍，人壽之長有八萬歲。拘舍亦作俱盧舍，一俱盧舍為一里，然較中國里大，如今日本一里可作中國六里，英國一里可作中國三里，可見其樹之高大也。至人壽增至八萬歲，正金輪興世之時，人民由善業感善報，故無疾苦，常得安樂；且臨命終時，亦自有把握，往詣屍林死去，非若吾人死時罔無所知，死後要人以抬棺材也。
上綜言整個國界之嚴麗，自妙幢相城下，明此世界中之大都城。其城縱十二由旬，近中國千里，廣七由旬，近中國六百里。卻敵，即城頭退卻敵人的一種設備。七寶，即金、銀、琉璃、玻璃、珊瑚、瑪瑙、琥珀。堞，即雉堞。隍塹，即圍繞城外之水河岸。八音，即如來所得八種音聲：一、極好音，佛德廣大故，使皆入於好道；二、柔軟音，佛德慈善故，使之喜悅，皆舍剛強之心而自然入於行律；三、和適音，佛居中道之理，故音聲能調和，使皆和融，自會於理；四、尊慧音，佛德尊高，故聞者尊重，智解開明；五、不女音，佛住首楞嚴定，有離欲之德，其音聲超異一切，天魔外道無不歸服；六、不誤音，佛智圓明，照了無謬，使聞者各各得正見，離九十五種之邪非；七、深遠音，佛智如實窮際行位極高，其音聲由臍而起，徹至十方，使近聞非大，遠聞非小，皆證甚深之理；八、不竭音，如來極果愿行無盡，以住於無盡之法藏，故其音聲滔滔無盡，其響不竭，使能尋其語義，得無盡常住之果。今言貝多羅樹，譯云堅固樹，懸諸鈴鐸，眾寶莊嚴，微風吹動，如奏八音，正堪與西方極樂境界相比擬。又此八音，若以中國八音言，即金、石、絲、竹、匏、土、革、木。此微風吹樹，乃天然之音樂也。
國中有圣主，其名曰餉佉，金輪王四洲，富盛多威力。其王福德業，勇健兼四兵；七寶皆成就，千子悉具足，四海咸清肅，無有戰兵戈；正法理群生，設化皆平等。王有四大藏，各在諸國中，一一藏皆有珍寶百萬億：羯陵伽國內，藏名冰竭羅；蜜絺羅國中，般逐迦大藏；伊羅缽羅藏，安處犍陀國；婆羅痆斯境，藏名為餉佉。此諸四伏藏，咸屬餉佉王。百福之所資，果報咸成就。輔國之大臣，婆羅門善凈，四明皆曉達，多聞為國師；博通諸雜論，善教有聞持，訓解及聲明，莫不咸究了。
此言國主，梵名餉佉，此譯云貝；顯金輪王能具諸寶貝功德。金輪王能王東西南北四大部洲，蓋此王興世，四洲一統，為其管領。因王因中廣修十善業道，果上具諸功德。四兵，即象、馬、車、乘，皆表王能具諸如此類之威德，非用以戰爭也。此七寶為金輪王七寶，與前金銀等七寶不同，即：一、輪寶；二、象寶；三、馬寶；四、女寶；五、將軍寶；六、主藏寶；七、如意寶是也。王不但有七寶，且有千子。不但有千子，且有四大寶藏：一、羯陵伽國亦作迦陵頻伽國，有藏名冰羯羅，此為鬼子母名，以其藏有鬼子母神守護名之；二、蜜絺羅，譯作多麋鹿之國，有藏名般逐迦，亦作半擇迦，譯為不男黃門，即有黃門之人守護名之；三、犍陀國有伊羅缽羅藏，伊羅缽羅是龍名，即龍神守護之藏也；四、婆羅痆斯境即波羅奈國，有藏近於王處故，即得名為餉佉。此四寶藏，皆為王有，所謂百福所資，果報成就。
上明王之勝報，下有八句明王之輔翼。印度古有四姓階級：曰婆羅門，曰剎帝利，曰吠舍，曰首陀羅。婆羅門族是第一等人物，譯凈裔，自云從梵天口生，清凈無比，操縱一切；第二等即剎帝利族，從梵天兩肩生，能以武力保護國權完整；第三吠舍族，從梵天臍生，顯其能作種種資生事業；第四首陀羅族，謂自梵天腳生，種姓下劣，遣作奴隸生活。此印度四姓階級之不平等，故感後來佛教之產生也。此大臣善凈，即婆羅門凈種，通達四明，博學諸論。印度談學問，原有五明，即內明、因明、工巧明、聲明、醫藥明。此言四明，乃婆羅門之四吠陀，譯云明：一、梨俱吠陀；二、夜柔吠陀；三、阿闥婆吠陀；四、沙磨吠陀是也。聲明即五明之一。
有女名凈妙，為大臣夫人，名稱相端嚴，見者皆歡悅。
前文明佛未下生前之國土莊嚴，此文明佛下生時，說法度生之情事。佛既下生，又復說法，自然不無秉教修行者，三寶福田於是乎具於世矣。此時閻浮眾生，廣修十善之結果，國土嚴凈，絕諸苦疾，故感大圣慈氏之下生。凈妙者，即善凈之夫人，慈氏之生母也；布施歡喜，富堪敵國，相貌端莊，人見欽敬。
大丈夫慈氏，辭於喜足天，來托彼夫人，作後身生處。既懷此大圣，滿足於十月，於是慈尊母，往趣妙花園；至彼妙園中，不坐亦不臥，徐立攀花樹，俄誕勝慈尊。爾時最勝尊，出母右脅已，如日出云翳，普放大光明。不染觸胞胎，如蓮花出水，光流三界內，咸仰大慈輝。
大丈夫為佛十號之一，亦作無上丈夫調御士，顯佛具大雄大力之精神，荷擔事業，大智大悲之愿行救度眾生；此大丈夫即指慈氏。喜足天亦譯知足，即都史陀天，亦作兜率陀，因彼天中一切自在快樂故。然昔釋迦降生於國王家，今彌勒何以降生國師家耶？蓋釋迦生減劫之世，眾生心性剛強，難調難伏，故方便而生王家，假威勢以出家，感化眾生；今彌勒生於增劫之時，世界昇平，人民樂善，故生國師家，以教化為主，不尚武力也。彌勒既降生投胎已，福力所致，凈妙夫人亦如摩耶夫人，攀花樹而從右脅誕生世尊。如日開云翳，白光四徹；如蓮出污泥，清潔無匹，故能驚動三界：欲界、色界、無色界，人天贊仰也。
當爾降生時，千眼帝釋主，躬自擎菩薩，欣逢兩足尊！菩薩於此時，自然行七步，而於足履處，皆出寶蓮華。遍觀於十方，告諸天人眾：我此身最後，無生證涅盤。龍降清涼水，澡沐大悲身；天散殊妙華，虛空遍飄灑；諸天持白蓋，掩庇大慈尊；各生希有心，守護於菩薩。褓母擎菩薩，三十二相身，具足諸光明，捧持來授母。御者進雕輦，皆用寶莊嚴，母子昇其中，諸天共持輿；千種妙音樂，引導而還宮。慈氏入都城，天華如雨落。慈尊誕降日，懷妊諸婇女，普得身安隱，皆生智慧男。善凈慈尊父，睹子奇妙容，具三十二相，心生大歡喜。父依占察法，知子有二相，處俗作輪王，出家成正覺。
帝釋，即忉利天天主，梵名釋提桓因，或釋迦因陀羅，譯云能天主。具千眼，用能觀一四天下，猶如千眼觀音。當時彌勒降生之時，帝釋領導諸天，以手擎彌勒菩薩，授之菩薩之母，儼如接生者。既脫胎後，諸天神眾又鳴音樂，擁護母子還宮。同時，菩薩誕生之日，必有隨從者托諸宮女之胎隨之誕生，而因菩薩福力，諸懷妊彩女皆得安然產生具大智慧之嬰男也。
善凈婆羅門是菩薩之父，前云四明皆曉達，博通諸經論，故能占察相法，一見其子，即知其處俗作輪王，出家成正覺。
菩薩既成立，慈愍諸群生，眾苦險難中，輪回常不息。金色光明朗，聲如大梵音，目等青蓮葉，支體悉圓滿，身長八十肘，二十肘肩量，面廣肩量半，滿月相端嚴。菩薩明眾藝，善教受學者，請業童蒙等，八萬四千人。
菩薩既長大成立，因常修慈心三昧，故能哀愍眾生處輪回險難中。其相好端嚴無比，顏色如金光，聲如大梵天之音，目如青蓮花之葉，身長八十肘，肩量二十肘，面廣十肘。一肘等中國二尺半，身長八十肘，即有三十二丈高。因其時人壽八萬歲，非如吾人之短命，故身量高廣，亦當然事耳。
復次，菩薩生大臣家，以教化為主，彼父既善四明，故菩薩亦熟習眾藝，因此受業童蒙，舉其多數言之，亦有四萬八千人也。
時彼餉佉王，建立七寶幢，幢高七十尋，廣有尋六十；寶幢造成已，王發大舍心，施與婆羅門，等設無遮會。其時諸梵志，數有一千人，得此妙寶幢，毀拆須臾頃；菩薩睹斯已，念世俗皆然。生死苦羈籠，思求於出離，祈誠寂滅道，棄俗而出家，生老病死中，救之令得出。慈尊興愿日，八萬四千人，俱生厭離心，并隨修梵行。於初發心夜，舍俗而出家，還於此夜中，而昇等覺地。時有菩提樹，號名曰龍華，高四踰繕那，蓊郁而榮茂，枝條環四面，蔭六拘盧舍，慈氏大悲尊，於下成正覺。
此言彌勒菩薩出家之因緣。因當時餉佉王發大舍施心，以珍寶建筑高廣六、七十尋之寶幢，開無遮大會，布施諸婆羅門梵志；不料諸梵志貪欲方熾，各欲得而有之，乃將如此莊嚴妙麗之寶幢拆毀於須臾之間。菩薩見之，感悟世間有為之法皆如此幢敗壞無常，因動出塵之念，棄俗出家，求寂滅道。寂滅道者，即五住究盡，二死永亡，所證得之不生不滅的菩提涅盤也。時有許多眾生，因感菩薩出家，亦隨之出家，即於初發心夜得證等覺果地。然釋迦佛世，佛及眾生修行證道，須歷種種苦行，今此成佛，何其速耶？良以減劫眾生，福慧薄弱，故須如釋迦經六年或十年苦行而成道；今處增劫，故當下成佛，即升無上正覺等地焉。彌勒菩薩至是龍華菩提樹下，始成阿耨多羅三藐三菩提佛果也。
於人中尊勝，具八梵音聲，說法度眾生，令離諸煩惱。苦及苦生處，一切皆除滅；能修八正道，登彼涅盤岸。為諸清信者，說此四真諦，得聞如此法，至誠而奉持。於妙華園中，諸眾如云集，滿百由旬內，眷屬皆充滿。彼輪王餉佉，聞深妙法已，罄舍諸珍寶，祈心慕出家；不戀王宮闈，至求於出離；八萬四千眾，咸隨而出家。復八萬四千婆羅門童子，聞王舍塵俗，亦來求出家；主藏臣長者，其名曰善財，并與千眷屬，亦來求出家；寶女毗舍佉，及余諸從者，八萬四千眾，亦來求出家；復過百千數，善男善女等，聞佛宣妙法，亦來求出家。
人中尊，即指彌勒；因彌勒既已成佛，故為人中最尊勝者。其說法時具八梵音，八梵音即前說八音。其所說法，不外苦、集、滅、道四諦。苦，即是苦諦。苦生處，即是集諦，明苦乃由煩惱積集而成。欲滅此集諦煩惱之因，斷除苦諦之果，須修道諦。道諦，簡要言之即正見、正思維、正語、正業、正命、正精進、正定、正慧。修此道諦故，即證滅諦，滅除一切苦集煩惱，證得無余涅盤。是之謂四真諦。自佛說此四真諦後，聽眾感佛法之難遭難遇，咸皆相率發心出家，先餉佉王眾出家，次婆羅門學者眾出家，次主藏臣大富長者眾出家，次女眾等亦出家，可見佛化感人之深也。
無上天人尊，大慈悲圣主，普觀眾心已，而演出要法。告眾汝應知！慈悲釋迦主，教汝修正道，來生我法中；或以香華鬘幢幡蓋嚴飾，供養牟尼主，來生我法中；或郁金沈水，香泥用涂拭，供養牟尼塔，來生我法中；或歸佛法僧，恭敬常親近，當修諸善行，來生我法中；或於佛法中，受持諸學處，善護無缺犯，來生我法中；或於四方僧，施衣服飲食，并奉妙醫藥，來生我法中；或於四齋辰，及在神通月，受持八支戒，來生我法中。
無上天人尊、大慈悲圣主，皆指彌勒佛之德號，無上即十號中之無上丈夫，天人即十號中之天人師，尊即十號中之世尊是也。大慈悲者，正顯佛具大慈大悲。然慈悲心亦有廣狹深淺之殊，親疏厚薄之別。如凡夫眾生，舉心動念，念念以自我為中心，故見他人與之對峙，若修慈悲觀慈視眾生，此從分別心中所顯之慈悲，是之謂生緣慈；若二乘人或大乘菩薩，由我空法空所顯之慈悲，是之謂法緣慈；至於佛之慈悲，無能所，絕對待，普觀一切猶如虛空，是之謂無緣大慈，同體大悲；故稱佛為大慈悲圣主。
此大慈悲圣主之彌勒佛，既為眾生開示法要已，復告以彼等眾生生此龍華會中之來歷，是由於在釋迦佛法中努力修行，故得是果，即教諸眾生飲水思源之意也。然諸眾生雖同感龍華之果，而其在釋迦佛法中各自修因，不無差別：或佛世時親以香、花、幢、幡等供佛而生彌勒法中；或佛滅後以郁金香、沈水香、香泥等供養，或塑畫佛像與塔廟，由此得生彌勒法中；或皈依三寶，廣修五戒、十善、四攝、六度等行門，由此而生彌勒法中；或於佛法中受持毗尼諸所學處，精嚴戒律，由此而生彌勒法中；或布施衣食於四方之云水僧──如今興叢林，開海單，廣結良緣，并供奉醫藥、臥具等，由此得生彌勒法中；或持四齋，即初八、十五、二十三、三十，依中國慣習則在初一、十五、初八、二十三，若加十四、二十九是謂六齋，再加初一、十三、二十八、十六是謂十齋日等，由此功德而生彌勒法中；或於神通月──南閻浮提每年中正月、五月、九月為神通月，因忉利天主與四天王等於此三月中，以神通力觀察閻浮眾生為惡為善而賞善罰惡，功德倍之──受持八支齋戒：一、不殺；二、不盜；三、不淫；四、不妄語；五、不飲酒；六、不坐廣高大床；七、不觀戲跳舞；八、不香花涂身；加不過午食為齋，此八支戒為在俗者暫時所受之出家戒，由此因緣而生彌勒法中。是等皆言諸眾生修因之差別也。
或以三種通，神境記教授，化道聲聞眾，咸令煩惑除。
以上或以香花鬘等六頌，通言在會眾生宿生皈依三寶，依法修行，而得往生；此頌乃頌彌勒為現前大眾，現三種神通而教化之。或以身輪所現之神境通，使之斷惑證果；或以意輪所現之記心通，使之斷惑證真；或以口輪所現之教誡通，使之斷惑證果；即以此三輪不思議化，化諸聲聞，斷除煩惑。聲聞，即聽佛說法音聲而悟道者；故廣義言之，凡是聞佛說法音聲而悟道者，皆謂之聲聞。煩，即煩惱障，惑，即所知障，此就狹義言；若廣義言，統指斷除一切煩惱也。
初會為說法，廣度諸聲聞，九十六億人，令出煩惱障；第二會說法，廣度諸聲聞，九十四億人，令渡無明海；第三會說法，廣度諸聲聞，九十二億人，令心善調伏。
此三頌正說龍華三會。初會說法，共度聲聞九十六億人，即前餉佉王等是。億，有十萬為億，有萬萬為億；十萬為億，則九十六億即有九百六十萬人；若萬萬為億，則有九十六萬萬人，此是倍數進。出煩惱障，即證入聲聞果位也。次會說法，亦度九十四億人，同出無明生死之大海，即亂所知障證入菩提圣果也。經過初次二會，尚有眾生未盡度脫，故復有第三會說法，廣度聲聞九十二億人，善令其心調伏。心善調伏者，從凡夫初發心位通至於究竟極果位；善即使心純善，調即眾善功德調練成熟，諸惡過非善能斷伏，是之謂善究竟調伏之能事矣。
三轉法輪已，人天普純凈，將諸弟子眾，乞食入城中。既入妙幢城，衢巷皆嚴飾，為供養佛故，天雨曼陀華。四王及梵王，并余諸天眾，香華鬘供養，輔翼大悲尊。大威德諸天，散以妙衣服，繽紛遍城邑，瞻仰大醫王。以妙寶香華，散灑諸衢街，履踐於其上，喻若睹羅綿。音樂及幢幡，夾路而行列，人天帝釋眾，稱贊大慈尊：南謨天上尊！南謨士中勝！善哉薄伽梵！能哀愍世間。有大威德天，當作魔王眾，歸心合掌禮，贊仰於導師。梵王諸天眾，眷屬而圍遶，各以梵音聲，闡揚微妙法。
此三會說法，即三轉法輪，亦如釋迦佛三轉法輪。彌勒如來三會說法已，即率領弟子眾等入城乞食，并行教化。時王及人民皆已受佛度脫，故見佛及弟子入城，即莊嚴街衢，以表歡迎之敬意。同時四大天王與梵王、帝釋等天主，亦引導諸天散華獻佛。曼陀華，即柔軟適意之花。且贊佛為天上尊、士中勝，哀愍世間，轉大法輪。南謨，與南無同，即皈依之義。大悲尊，佛具大悲心，哀愍救濟眾生故。大醫王，佛以法藥醫治眾生無明生死病故。有大威德天一頌，即頌魔王具大威德。魔者，梵語具云魔羅，此譯殺者；魔氛擾亂，能殺眾生法身慧命故；今感佛之恩德，亦前來歸心贊仰於佛。
於此世界中，多是阿羅漢，蠲除有漏業，永離煩惱苦；人天龍神等，乾闥阿修羅，羅剎及藥叉，皆歡喜供養。
自受佛化之後，人間天上眾生多已證得阿羅漢果。阿羅漢者，此云無生，三界煩惱已斷，不受後有生死故；亦云殺賊，殺卻無明煩惱傷害眾生法身慧命之賊故；亦云應供，堪為人天福田，應受人天供養故。此阿羅漢指大阿羅漢，自既度已，復能度他，此所以大阿羅漢通于佛也。天、龍、藥叉、乾闥婆、阿修羅、迦樓羅、緊那羅、摩睺羅伽，是謂人及非人之八部眾。乾闥婆，此云尋香。阿修羅，此云非天，有天之福，無天之德故。藥叉，此云勇捷，乃飛行之神。羅剎，即可畏鬼，屬於藥叉一類。此世界中所有眾生，多已證得阿羅漢果，故八部眾皆來歡喜供養，直把天人化成一佛國也。
彼時諸大眾，斷障除疑惑，超越生死流，善修清凈行。彼時諸大眾，離著棄珍財，無我我所心，善修清凈行。彼時諸大眾，毀破貪愛網，圓滿靜慮心，善修清凈行。
此三頌，明說法後大眾共修清凈之行，得以了生脫死。但其修時可有三種區別：一、是善修智慧行故，斷除疑惑，超越生死；斷煩惱障即越分段生死之流，斷所知障即越變易生死之流，惡源既塞，濁流自竭也。二、是修無我行故，了知五蘊色身虛幻陽焰，其性不實；既自無我，復何有為我所有之物？觀三輪體空，故能棄舍珍財，行布施行，至於證果。三、是修禪定行故，破諸貪愛之纏網而得心身輕安自在。此中欲界所修之行皆無禪定，若得禪定，便入色、無色界，由色界初禪至二禪，乃至無色界之滅受想定，即可謂圓滿靜慮心矣。靜慮，即梵語禪那之譯名。
慈氏天人尊，哀愍有情類，期於六萬歲，說法度眾生；化滿百千億，令度煩惱海，有緣皆拯濟，方入涅盤城。慈氏大悲尊，入般涅盤後，正法住於世，亦滿六萬年。
此明慈氏哀愍有情故，說法度生一代時期經六萬歲。其時人壽本有八萬歲，經過彌勒出家成佛之前，至是已去二萬歲，故只言六萬歲；俟此六萬歲盡，化滿眾生，即入涅盤，所謂息化歸真也。涅盤者，涅名不生，盤名不滅，不生不滅，無住而住，住於圓寂是也。佛既涅盤，為利有情，正法住世亦六萬年，較之釋迦正法住世一千年，過之多多矣。然佛法住世，原有三時期：曰正法期、像法期、末法期；此中唯舉正法，攝像末耳。
若於我法中，深心能信受，當來下生日，必奉大慈尊。若有聰慧者，聞說如是事，誰不起欣樂，愿逢慈氏尊？若求解脫人，希遇龍華會，常供養三寶，當勤莫放逸。
釋迦佛既說彌勒事已，復告諸眾生曰：爾等若於我法樂欲信受，當來必逢慈氏；爾等非愚癡無智慧者，聞此殊勝之事，孰不欣起樂求耶？只要日常承事三寶，親近供養，勤莫放逸，收攝其心，便可赴龍華會，得大解脫。此供養三寶、精進、不放逸、止惡行善等因，皆赴龍華三會之前方便也。
爾時，世尊為舍利子及諸大眾記說當來慈氏事已，復告舍利子：若有善男子、善女人聞此法已，受持讀誦，為他演說，如說修行，香花供養，書寫經卷，是諸人等，當來之世必得值遇慈氏下生，於三會中咸蒙救度。
爾時，佛說此經，同時也即為弟子舍利弗等記莂當來成佛之事，又為後世眾生別開修行路徑。所謂修行路徑，不出於此經：一、書寫；二、供養；三、施化；四、諦聽；五、披讀；六、受持；七、開演；八、諷誦；九、思維；十、修習之十法行也。此中受持讀誦等文略義含，理宜具足十行；即法華所謂五品法師之行門：一、隨喜品；二、讀誦品；三、說法品；四、兼行六度品；五、正行六度品，亦攝入此中也。能修此等行門，皆赴龍華三會，或於初會悟入，或於次會悟入，或於三會悟入，行有勝劣故，悟有先後，只爭來早與來遲耳。
爾時，世尊說此頌已，舍利子及諸大眾，歡喜信受，頂戴奉行。
此言聞法之後歡喜信奉，若不歡喜，即不信受。既不信受，又烏能頂戴奉行乎？是言聞者歡喜，知其已沐法益矣。蓋佛法如大海，非信莫能入；而真正之信仰又須於領悟歡喜而產生也。