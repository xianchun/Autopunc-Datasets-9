復有梵志，名曰清凈至乃至非如去非不如去。
僧亮曰：聞常、無常并是倒，不知倒之所由，故問也。
寶亮曰：論義更無所執，直捉六十二見來問也。佛即為說所以離六十二見之方，於是而悟羅漢道。
梵志言：瞿曇！眾生知何法故至是人能知常與無常。
僧亮曰：知何法者，已知病起，次問滅病之方。
梵志言：世尊！我已知解至諸漏永盡，得阿羅漢果。
僧亮曰：因在先，名故也，果在後，名新也。
犢子梵志復作是言至彼若問者，當隨意答。
僧亮曰：犢子以所見問佛，欲觀其同異耳。外道所見不同，或說無善、惡果報，或說有善、惡無道，或說有道不修得，或說男得，女不得，或說出家得，在家不得，或說離欲得，在欲不得。二問也。
寶亮曰：亦無定執也。佛所以默者，欲申己之跡，非置答之謂也。
佛言：犢子！善哉！善哉至平等雨於優婆塞、優婆夷。
僧亮曰：三種善、不善及十種善、不善者，三是出世，十通世間也。
寶亮曰：佛今答起三善，離十惡，終斷一切障，成圣道也。
世尊！若諸外道欲來出家至還其屍所，大設供養。
僧亮曰：四月試者，外道本異見，假服偷法，皆四月試。如其不爾，不必試也。
寶亮曰：如優婆塞戒經云六月試，蓋隨機故，有此法耳。而犢子出家，於十五日後方得初果者，感應之道，其事不同，著於此也。
納衣梵志復作是言至善、不善身，是義不然。
僧亮曰：說無因果，所以作闡提者，以其謂善、惡有性，不從因緣，非無善、惡故也。
寶亮曰：尋眾生之始無源，故謂善、惡皆自然也。
何以故？如瞿曇說因煩惱故至皆有自性，不從因緣。
僧亮曰：第一事，謂先後皆不可一時，以身類一切法，皆無因也。
寶亮曰：先作三關難：第一、定煩惱，舉身之先後也。
復次，瞿曇！堅是地性至自性故有，非因緣生。
僧亮曰：第二、以空類五大，以五大類一切也。
寶亮曰：下舉七事證義也。此第一事，證各有自性也。
復次，瞿曇！世間之法至云何說言從於因緣。
僧亮曰：第三、如木不由善、惡，而性有曲直之用。五道性有善、惡，隨生處而得名也。
寶亮曰：第二證以用有定，故無因緣。
復次，瞿曇！一切眾生至一切法中各有自性。
僧亮曰：第四、以類求物，各有性也。
寶亮曰：第三證也。
復次，瞿曇！如瞿曇說至生一切法，以自性故。
僧亮曰：第五、以五塵非貪之因，貪瞋自生也。
寶亮曰：第四事也。
復次，瞿曇！我見世人至各有自性，不由因緣。
僧亮曰：第六、謂若有因，不應一同而得苦、樂二果也。
寶亮曰：第五事也。
復次，瞿曇！世間小兒至一切諸法各有自性。
僧亮曰：第七、謂憂喜無因也。
寶亮曰：第六事。
復次，瞿曇！世法有二至有自性故，不從因緣。
僧亮曰：第八、是故外計，虛空有用有名，菟角無用無名也。
寶亮曰：第七事也。七事悉是證自然耳。
佛言：善男子！如汝所言至同五大者，無有是處。
僧亮曰：先破第二，明諸大無常，故無性也。
寶亮曰：若使萬法從五大者，萬法無常，五大亦應無常也。
善男子！汝言用處定故至說一切法有自性也。
僧亮曰：答第三也。若名義有因，實亦有因也。
寶亮曰：答第二也。明竹木初生，本無箭鎙之性，工匠乃成，豈非因緣耶？
善男子！汝言如龜陸生至無有自性，無有一性。
僧亮曰：答第四也。明龜若無緣，亦可入火也。
寶亮曰：答第三證，皆由行業，豈得無緣耶？
善男子！汝言身為在先至何因緣故，而作是難。
僧亮曰：答第一難也。汝性亦無前後，而我因緣亦無先後，云何為難也？
寶亮曰：破三證竟，答其上所執也。且一往總非，明不應為難也。
善男子！一切眾生身及煩惱至皆從因緣，無有自性。
僧亮曰：汝有一時，而無因果；我緣有一時，而有因果也。如炷之與明以下，若不見身因，便言無因者，汝亦不見瓶因，不應說泥是瓶因也。
寶亮曰：正答也。云身及煩惱一時而有，此言似不關眾生之始也，正應是捉十二因緣中識支時語也。夫受生為體，要須備起潤業潤生。若但有潤業，無潤生愛，則不為結報。故識支之起，雖由潤業，若不更起潤生，則報不相續。于時，身與煩惱得言一時而有，雖復一時，要因煩惱而有身也。若言身不在先，知無因者，現見瓶等，不無因緣也。
善男子！若言一切法至亦應如是精勤持戒。
僧亮曰：謂汝法能生名大，若無因緣，不應說大也。
寶亮曰：身先因緣，亦同此也。
善男子！汝言五大有定堅性至故不得說自性故堅。
僧亮曰：此等有香，香屬地故也。
寶亮曰：重破初證也。彼以蘇臈為地，而有時同水，豈有自性耶？
善男子！白臘、鉛、錫、銅、鐵、金、銀至云何說言定名火性。
僧亮曰：此有明色，色屬火也。
寶亮曰：火不定，以流時水性，動時風性，熱時火性，堅時地性，亦非自性也。
善男子！水性名流，若水凍時至從因緣見，非無因緣。
僧亮曰：是堅守性，故名為水。然流動性同，若動不失流守性，不名為往給侍。
僧亮曰：明阿難有二事：一、是親屬，人所敬信；二、受持佛語，無有漏失也。
文殊師利！阿難事我至八者、具足從聞生智。
僧亮曰：敘阿難有三意：第一、敘進止所為有八不思議之德，必堪弘通；第二、引證，明七佛弟子有八德者，皆通使流通；第三、正釋文殊問。
文殊師利！毗婆尸佛侍者至阿難比丘為多聞藏。
僧亮曰：第二、引七佛為例也。
善男子！如汝所說，此大眾中至阿難所聞，自能宣通。
僧亮曰：第三、正答問也。
文殊師利！阿難比丘至至心禮敬，卻住一面。
寶亮曰：時將欲至，命文殊以咒解魔，召阿難還也。
佛告阿難：是娑羅林外至與須跋陀還至佛所。
僧亮曰：習未盡者，乃伏欲界結，未伏習也。
時須跋陀到已問訊至即得涅盤。是義云何。
僧亮曰：慢人不欲自受屈，故假稱外，明得失在彼，不在於我也。
寶亮曰：須跋所執，現在苦樂，盡是過去，不因現在，故受投巖赴火，令苦盡也。
佛言：善男子！有沙門至是故我今責汝過去業。
僧亮曰：恐傳者之謬所定也。
彼人若言：瞿曇！我實不知至唯過去業，非現在耶。
僧亮曰：下苦因緣得中上苦不者，問得展轉用不耶？若言得者，是則不定，云何定言斷過去業耶？
復應問言：是現在苦至過去已盡，云何有苦。
僧亮曰：若過去有苦，應與業俱盡，不應重受也。
寶亮曰：若現在苦行能斷過去業者，此苦行業復用何斷耶？
仁者！如是苦行能令樂業至是事不然。何以故？仁者。
僧亮曰：次問轉無苦樂。四禪以上業無漏無報，何因緣受是苦行者，既不能壞，又不能轉，何故受耶？
譬如有人為王除怨至過去本業受苦樂也。
僧亮曰：證有現報也，不必盡因過去業也。
仁者！若以斷業因緣力故至心喻於林，身喻於樹。
僧亮曰：償不可畢，遮則不受也。若以受苦為償者，畜生應得道也。先當調心者，身喻於樹，林多而樹少，四陰譬林，色陰譬樹，怖從心生，不從色也。
須跋陀言：世尊！我已先調伏至受於惡身，況其余者。
寶亮曰：佛呵之已能除麤想，何不血除細想耶？
世尊！云何能斷一切諸有至上智觀故，得無上菩提。
僧亮曰：有假空、實空，而外道伏結，緣有不緣空，緣空是實想也。
寶亮曰：唯有二諦，忘相為實想，實以慧斷煩惱作想名說，此其旨也。
說是法時，十千菩薩至須跋陀羅得阿羅漢果。
寶亮曰：得一生實想者，正一生後得佛也。若是無明住地報，則不可以一生、二生往格也，乃約應而辨耳。若尋余經比例，便是未盡。此土無緣，立以不悉來也。
昔梁高僧寶亮等，奉武帝優詔，撰集此書。帝嘉其成而賜序，誠為曠世之盛儀，載詳史乘焉。然流傳久絕，無知之者矣。而南都西大寺所藏已經一千有余年，系唐人書寫，筆力勇健，墨痕麗偉，可謂稀代國寶也。明治維新，百度皆革，佐伯弘澄長老董寺務，深憂其散佚，秘而不出。挽近遭澄長老寂，攝津國御影富豪嘉納治兵衛君繼其遺志，捐萬余金，奉之自家，親膺嚴護之任，將傳龍華三會，其用心亦勤矣。君南都中村家出，篤敬三寶，善行彰著，幼入嘉納家，長紹隆祖業，遂為我邦釀酒之巨擘。白鶴之名高聞海外，實因君改善釀造之功。其貢獻國家者，不尟矣。予痛此書之將墜，慨後學之不聞，聊記緣由，收之大日本續藏經而壽不朽。冀扶律談常之教盛行當今，排邪扶正之說遍被末代，因之獲續佛祖慧命，開四眾迷蒙，則其益不亦大乎！時大正元年八月十九日，中野達慧謹識。