廣釋涅盤無相義廣釋定慧、舍相、奢摩他等相爾時，六師周遍六城至唯說如來常樂我凈。
僧亮曰：師子吼能令眠者覺悟也。佛說中道，能悟偏執之眠也。
寶亮曰：外道既窮於此處，故求欲論義也。
爾時，六師復作是言至向喻於眼，見者喻我。
僧亮曰：根機不同，俱是執著，而憍陳如聞無常以受道，六師因我樂以反真也。聞我則欣同，故說己解以自多，而此說非色為我，謂與佛解不同也。
寶亮曰：此中往復，不異下先尼中但自猶有徒眾，未有所稱。至於徒黨都盡，十師方現受降伏，歸還正道也。
佛告六師：若言見者至聞見六塵，當知無我。
僧亮曰：此下有三關在異處，故無我也。
明從燈出，住在異處至從身而出，住在異處。
僧亮曰：第二難也。燈與明異，我與法、非法不異。若異者，我則不遍也。
彼燈光明與闇共住至當知初明與闇共住。
僧亮曰：第三難也。初燈小故，不能破於大闇，與闇共住。闇處無明，明則不遍也。
瞿曇！若無我者，誰作善惡至師子吼者，名大涅盤。
僧亮曰：不作無善惡也。惡是作業，必應有作者，我是作者，作者是有為無常也。
善男子！東方雙者，破於無常至大寂定者，名大涅盤。
僧亮曰：八樹擬八法也。八法於茲而顯也，猶明處是耳。
師子吼言：世尊！如來何故至我於二月入大涅盤。
僧亮曰：有待時漏盡者，時節即道也。說如來真實者，就起四倒之時破說者。六時者，猶是三時各分為二也。
寶亮曰：修道之第五文，次時為道也。既是眾生入道之津，由遣其橫計之情，令覺虛而安理也。
師子吼言：如來初生至而是母人實不死也。
僧亮曰：以初生乃至初得道皆方便，非圓極故，因未滿而顯之也。今所明理圓，寄滿月也。
師子吼菩薩言：世尊！何等比丘能莊嚴此娑羅雙樹？
僧亮曰：修道之第六，寄人以明道，所謂待伴漏盡也。
善男子！若有比丘受持讀誦至常住於此娑羅樹木。
僧亮曰：法由人弘，故問弘法之人也。
寶亮曰：眾生根性不同，若應以千人為緣，少一人則不悟，要須數足。今略數人，若廣列者，其事亦難，具可頓顯也。
佛言：善男子！一切諸法至汝云何言愿如來住。
僧亮曰：修道之第七文，次遣著，以明道也。道者，忘懷為德，如其存住，即便背道。今就此門中有三翻，皆是遣執也。
善男子！凡言住者，名為色法至南、西、北方，四維上下。
寶亮曰：第一釋疑云：如來既入涅盤，便不得自在。今遣此執也。佛已斷一切色縛，累盡而體無相，若不達於空，可存有去住也。
善男子！若有說言身口意惡至於拘尸城，亦無是處。
僧亮曰：有為相續，故住竟無實住。如來永斷有為，不應請住也。
寶亮曰：第二、遣執。向既辨道相，但空理難安，於下愚未悟，故引譬以明，理謂必然。功夫行善，不可使得惡果，亦不可使行惡得善果。兩因既不可使，回換明道，是無相無為，竟何所住耶？
善男子！如來今於此拘尸城至以是因緣，入禪定窟。
僧亮曰：上云涅盤無生、無諸有，如來即涅盤，而言王宮之生，雙樹之滅，謂以出動為生，入寂為滅，應物之跡也。何故入禪定窟者，將顯現滅之旨，以益當時，故發問也。
寶亮曰：勸行佛所入定，為化眾生，得無相涅盤也。
師子吼言：世尊！無相定者至以是義故，涅盤名常。
僧亮曰：重問涅盤無相義也。明涅盤之中無十相之苦，欲令行者修因，起之為樂，知著相為失，無相為得也。說道有廣有略，初從滅定，訖時方廣門也。今略門有二，但說始終此定也。
師子吼言：世尊！何等比丘至修集舍相，是名三相。
僧亮曰：已說涅盤無相之利，利由因得，故問也。時時修集，至是名三相，一是修時，一是應修時也。定能除亂，慧除顛倒，舍調遲速，略問舉要，此三者涅盤之要行也。
寶亮曰：修道之第八文也。出能修道人，明菩薩無時不修定、慧、舍三法，故言時時也。
師子吼言：世尊！云何名為至慧、舍二相亦復如是。
僧亮曰：若心在緣，不散為定，念念取緣，皆不散也。心在一境，至不名三昧，若心相續，一境名定也。如其非定，非一切智者，緣四則非定，所以互破者，修定、慧為一切智。一切智者，無法不知，名一切智。審定名智，一體具二，不具非一切智也。非一切智云何名定者，若不余緣，不知一切，非直失一切，亦復失知下，以行為異耳。定、慧亦如是者，亦以非定破慧，非慧破定也。
寶亮曰：既唱此三名，時眾有疑，故師子吼於一法中作三難也。舉定為隅耳，慧、舍亦然也。此第一，謂眾生自有三昧，何須修耶？第二難云：定本攝心一境，佛既遍緣萬境，便應非定也。第三難云：若以一行得三昧者，是則六度之中，唯一禪是，余五應非。若定不能生智，亦非定也。
佛言：善男子！如汝所言至如是余緣亦一境故。
寶亮曰：先遣第二難，唯使一境中得定，則一切境悉靜照，故言如是余緣亦一境也。
寶亮曰：答第三難也。夫六度之行，無非是靜，悉緣中解用，豈非智耶？
又言眾生先有三昧至云何而言不須修集。
僧亮曰：答意，雖分分別四諦，皆得重緣，亦定亦智。善三昧者，為涅盤修善三昧，非心住境，便是涅盤因也。
寶亮曰：答第一難也。此言三昧，名善三昧，一切眾生心行雖有善惡，不取此心為定也。
以住如是善三昧中至見佛性者，名為舍相。
僧亮曰：此下廣說善不善相也。
寶亮曰：此下凡有三翻，明此三法也。第一、直總明定、慧、舍相；第二、從奢摩他名為能滅以去，別解此三法也；第三、從奢摩他有二種：世間、出世間以下，偏釋定、慧二法也。十住菩薩智慧力多，三昧力少者，若攝心在境，不馳蕩外緣，目之為定。十住菩薩未居極位，不免企上之心，故義言智多定少耳，此非了義言也。
奢摩他者，名為能滅至亦名不行，是名為舍。
寶亮曰：第二釋也。奢摩他，此名為定。此中以五種義釋定也。毗婆舍那，此言智慧，此文中有六義釋也。憂畢叉者，此言舍，據空解為目，文中有四義釋也。
善男子！奢摩他者，有二種至善男子！是名三昧相。
僧亮曰：上總說，今別三相之能也。
寶亮曰：第三、別釋定、慧深淺之相，舍無別體，故不分門也。此中自有二意：一、正各辨定、慧深淺之相；第二、明修定、慧有所為。定中深淺相者，世間曰有相定，出世間名無相定也。此先辨定深淺相也。
善男子！慧有二種至復有四種，所謂觀四真諦。
僧亮曰：下別說定、慧二體，舍無別體，不說也。
寶亮曰：辨慧之深淺相也。
善男子！為三事故，修奢摩他至為破一切諸煩惱故。
僧亮曰：上說三相多能，今說為能中要者，故修也。
寶亮曰：第二重，次明修定、慧有所為也。先有三句明定，後有三句明慧，合定、慧二門，凡成六句釋義也。