說道無門，盡大地人得入；說道有門，無阿師分。第一強添幾個注腳，大似笠上頂笠；硬要習翁贊揚，又是乾竹絞汁。著得這些哮本，不消習翁一擲。一擲莫教一滴落江湖，千里烏騅追不得。
紹定二年正月初五日，恭遇天基圣節，臣僧慧開預於元年十二月初五日印行拈提佛祖機緣四十八則，祝延今上皇帝圣躬萬歲！萬歲！萬萬歲！皇帝陛下！恭愿圣明齊日月，叡筭等乾坤，八方歌有道之君，四海樂無為之化。
佛語心為宗，無門為法門。既是無門，且作麼生透？豈不見道：從門入者，不是家珍；從緣得者，始終成壞。恁麼說話，大似無風起浪，好肉剜瘡。何況滯言句，覓解會，掉棒打月，隔靴爬癢，有甚交涉？
慧開紹定戊子夏，首眾于東嘉龍翔，因衲子請益，遂將古人公案作敲門瓦子，隨機引導學者，竟爾抄錄，不覺成集。初不以前後叙列，共成四十八則，通曰無門關。
若是個漢，不顧危亡，單刀直入，八臂那吒攔他不住，縱使西天四七，東土二三，只得望風乞命。設或躊躇，也似隔窗看馬騎，眨得眼來，早已蹉過。頌曰：
大道無門，千差有路。
透得此關，乾坤獨步。