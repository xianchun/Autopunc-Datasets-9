復次，善男子！菩薩摩訶薩至除去皮肉，唯觀白骨。
僧亮曰：第二、明定門也。有八段：第一、總觀身，有三十六佛；第二、移觀，觀四色覓我不得；第三、觀手足支節相柱，為觀轉明；第四、見一切皆青也，此觀始成故；第五、諸佛現而復隱，令其思而易觀；第六、觀心，是則前觀身，後觀心具三，意止二，既已具，則四亦具也；故第七、結堪忍地；第八、明既得勝定，必能為物破戒也。此先明身意止也，以人人多於身中計有凈也。此即第一觀也。
寶亮曰：第二門有五段，四念觀即四也；第五、結果。此下觀身無我。
復作是念：骨色相異至即得斷除一切色欲。
僧亮曰：伏斷鮮凈之欲也。因色起欲未盡，下形貌等三，皆因色起也。
僧宗曰：第二、移觀四色，覓我不得也。
復作是念：如是骨者至二、姿態欲；三、細觸欲。
僧宗曰：第三觀也。
菩薩摩訶薩觀青骨時至青、黃、赤、白、鴿等色光。
僧宗曰：為觀轉明，是以第四、觀青，則一切皆青也。
菩薩於是一一諸光明中至光中諸佛忽然不現。
僧亮曰：抱疑來久，見像便問，忽然不見者，觀道未明，不答而滅也。
僧宗曰：第五、諸佛現而復隱，令其思而易觀也。
寶亮曰：第一、身念處觀也。
復作是念：或識是我至猶如流水，亦復非我。
僧廂易見也。
復次，善男子！八相名苦至三念處、大悲，是名為道。
僧宗曰：第五重，明四諦也。十力乃至大悲為道者，金剛心為無礙，佛心為解脫，有雙道之義，故假稱道也。
寶亮曰：第五重，廣三苦為八苦也。生苦具二，謂苦苦及壞苦也。以潤生之愛從樂受而來，因中說果，即壞苦也。取出生之生，則有苦苦。心即苦體，墮地獄為苦苦也。怨憎、求不得亦苦苦攝，其余五苦悉應壞苦攝也。
善男子！生者，出相，所謂五種至是故名為五盛陰苦。
僧亮曰：所以總七苦，更作一苦名者，人謂七苦異陰而有，今說即陰是也。
僧宗曰：此第二、就八苦門廣明苦諦也。