伏以佛演三乘，如燈傳不夜之光；宗分五派，實法續無生之旨。曩時玄沙備師，名徧四海，為禪者所宗。迥絕覺路，無心即心，道范遺芳，玄猷溢世者也。
余從東渡數稔，得閱宋元豐間孫覺所序刊本玄沙廣錄，奈何華夏歲久，湮沒無聞，幸賴搏桑而有寶藏之者，豈非大法在在而昭然乎！
茲遇安國山融峰禪師新刻流布，咸使人人見聞，共植般若勝緣，復千古之宗風，建不磨之盛典，只此述其梗槩，惟冀同志鑒焉，略為序云。
佛學最為多涂，而禪尤多病。唐之盛時，南北更相詆訾，而北禪浸微。逮今可見者，千有余家，皆六祖之所自出。
近世言禪尤盛，而云門、臨濟獨傳。上自朝廷學士大夫，其下閭巷擾擾之人，莫不以禪相勝，篤好而力探之，亦皆得其髣髴。故古今禪者，其微言緒論有見於筆墨之間，收索殆盡。
玄沙備師，名徧四海，為禪者宗。余守此且二年，求其全編不可得。晚得五六斷缺不完之本，畀僧校之，合為一書。雖有未具，十已得七八矣，因命玄沙僧刻板以行于世。
按宗一大師師備，福州閩縣人，俗謝氏。咸通初，從芙蓉山義通上人，事弘照大師。久之，往鐘陵開元寺道玄律師受具足戒。雪峰大師嘗曰：備頭陀再來人也。
曰：何不出游諸方？
對曰：初祖不來東土，二祖不往西天。
初住玄沙。光化初，王審知請為安國開山，學者從之嘗七百余人。慧球、桂琛皆其高弟。審知奏賜紫袈裟、宗一之號。開平二年十一月示滅，年七十有四云。元豐三年閏月二十七日序。