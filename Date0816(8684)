為亡僧下火：幾度曾經恁麼來，者回又是入天臺，一堂道侶同相送，珍重峨嵋下五臺。遂下火云：遏辣辣。
上堂：近日亡僧遷化，此一則因緣，有人會得麼？大凡參學，須見生死根源。生死若有，則不明道；生死若無，又作麼生？無得多見，時流錯會，妄作主宰。今日試舉先圣兩則語，證驗今人錯處。只如臨濟和尚示眾云：有一無位真人常在你等面門出入，未證據者看。如今一氣才斷，便乃爛壞蟲生，面門出入，無位真人此時作麼生主張？既無可主張，古人因緣又作麼生消殺？古人又道：你去父母未生時明取你本來面目。諸人如今盡是父母生後所有，許多時行住坐臥，施為運用，卻分付何人？若無分付處，古人語又作麼生消殺？莫是不干此身之事，任生任滅，直明本性否？莫錯會。
且如厭身如桎梏，猒智如雜毒，出三界了，尚只名羊鹿之人；見身心無起滅，無內外，不住不去，不取不舍，平等趣入，故名大乘根機，看來亦只為明生死之道。諸人未了生死疑情，參學有什麼是處？要得省心力麼？但明取若身若心，若外世界種種變化，悉由何發現？須是一得了始得。迷情不現，說法恒沙不了，後并無用處。達磨大師曰：吾本來茲土，傳法救迷情。一花開五葉，結果自然成。可謂無承當人也。歸堂吃茶去。
上堂：僧問德山：如何是宗門奇特事？山曰：我宗無語句，實無一法與人。
師云：漏逗了也。
僧問雪峰：和尚見德山，得個什麼便歸來？峰云：我當時空手去空手回。
師云：漏逗了也。
睦州喚僧，僧回頭，州云：擔板漢！
師云：漏逗了也。一漏逗，二漏逗，三漏逗，用意攙前先在後。莫於佛祖結冤親，好看衣珠常離垢。家中人，鬪頭走，淮南笑殺龍門叟。有人若會笑因由，眼似銅鈴大如斗。阿呵呵！歸堂去。
郭公朝散施寶蓋上堂，舉：木平和尚行腳時，問洛浦：一漚未發時如何？浦云：移舟諳水脉，舉棹別波瀾。木平不契，遂問盤龍，龍云：移舟不辨水，舉棹即迷源。木平遂於言下大悟。後住木平，李王詔至金陵，問道於他。法眼有偈云：木平山人，貌古言復少。相看陌路同，論心秋月皎。壞衲線非蠶，助歌聲有鳥。城郭今日來，一漚曾已曉。誠哉是言也！作麼生明他向盤龍言下悟底事？若有人問龍門：一漚未發時如何？龍門實難吐露。
良久，遂云：一漚未發時，寶蓋向空垂。瑞色飄飄起，香風閼閼吹。何勞輕舉拂，不假略揚眉。五百曾親獻，如來印可之。昔日毘耶離城五百長者子，各持七寶蓋來詣佛所。佛之威神，令諸寶蓋合成一蓋，遍覆三千大千世界。諸人還信得及麼？非但古人，今諸人皆有此一蓋，還曾窺覷得著麼？若窺覷得著，步步莫非玄路，言言盡轉法輪；其或未然，山僧雖老拙，寶蓋助宣揚。久立。
上堂：龍門老自云：作麼？復問你：畢竟是誰？對云：是你。復云：你夏中做得個什麼事？對云：難說向你，只恐你落在見聞。又云：但說無妨。
師乃提出拄杖云：有見有聞是凡夫，無見無聞是二乘，有人識得否？良久，云：鴛鴦繡了從君看，不把金針度與人。參。
撥田劄子至，上堂，謝恩畢，舉：百丈和尚謂眾云：你等為我開田，我與你說一段大義。眾開田了，請師說大義。百丈起來，展手舒伸。大眾！古人得恁麼徑截，還會他恁麼方便處麼？百丈說大義，辛懃事可知；龍門無道理，大眾絕狐疑。帝力乾坤重，君恩雨露垂；有人相借問，云外略揚眉。為什麼揚眉？良久，云：萬古長春。
上堂：鼓聲才動，法義已周，大眾上來，尋光而至。山野高提祖印，諸人共息狐疑，直須倒岳傾湫，切莫尋枝摘葉。所以道：者聚集為你僧堂底，者聚集為你寮舍底。會得麼？好於處處參知識，休用從前解會禪。
上堂云：南閻浮提人，就中多鬧亂；無想四禪天，根性最遲緩。遲速不同倫，染凈難回換。兩個五伯文，元來是一貫。貫！貫！啞子拍手高聲喚，聾人聽得佯不管，天明日出是夜半，智者大師譚止觀。大眾！此理如何？良久，云：看！
檀越請上堂，舉：端師翁住圓通日，楊次公、郭功甫每往參問此道。後來往復淮南，常求法要。一日，功甫訪之，白云師翁遂上堂云：前來蒙次公大儒訪及，為上堂，曾舉一遍。今日功甫到來，不可隱覆，更為舉一遍。此語甚是奇特。乃曰：上大人，丘乙巳，化三千，七十士。爾小生，八九子，佳作仁，可知禮也。遂下座。大眾！言雖麤淺，理實甚深。若不會上大人，如何登孔圣門，通曉六經子史，百氏詩書？縱使身名顯達，不曉上大人，如何佐國安邦？使功成身退，至於百工伎藝，負販庸人，孩稚小童，無上大人，如何成就能事？山林河海，日月星辰，上圣下凡，無上大人，不能安立。大眾！好上大人，還會麼？孔門弟子如能識，折桂登科第一人。下座。
上堂：三平禪師道：只此見聞非見聞。
師云：捻土為香。
更無聲色可呈君。
師云：人思舊念。
個中若了無余事。
師召大眾云：立處孤危。
體用無妨分不分。
師云：巡堂看取。下座。
眾巡堂了，復謂眾云：有人會得麼？又云：會得麼？眾無對。
師云：癡漢！癡漢！
黃龍山死心和尚遺書至，上堂：死心心已死，心死死由生。拗折黃龍角，翻身臥地行。者老子從來翻著襴衫，倒攜席帽，口頭麤慥，肚柔和，點檢叢林，呵叱學者，雖傳晦堂道，愛用云門禪，以罵風罵雨為訓徒，以種菜種蔬為作務，興災降禍，少喜多嗔，愚人見即攢眉，智者點頭相許，要去便去，果然作家。騰身元是莫徭人，睡中失卻死心老，嗚呼哀哉！法門不幸！
上堂：虛名虛相，谷音監像，棄而不修，豈明幻妄？少不努力，老矣惆悵，靜以思之，隨機稱量。古德云：譬如百歲老兒作歌舞，豈是小兒戲？大眾！會他恁麼道麼？百歲老兒作歌舞，側首低眉聽節鼓，心中聽拍雖了然，手腳來遲轉辛苦。乃起身作舞云：會麼？老作少難。下座。
上堂：一葉落，天下春，無路尋思笑殺人。下是天，上是地，此言不入時流意。南作北，東作西，動而止，喜而悲。虵頭蠍尾一試之，猛虎口活雀兒。是何言？歸堂去。
上堂：眉毛眼睫最相親，鼻孔唇皮作近鄰。至近因何不相見？都緣一體是全身。
上堂，提拄杖卓一下，乃顧視曰：拄杖子！拄杖子！你無住持干懷，又無病痛苦惱，如此黑瘦，何也？拈拄杖呵呵大笑云：是何言也？若色見聲求，是行邪道。昔臨濟、德山由之發明見諦，後來明眼尊宿由之接物度人。豈不見黃檗普請次，檗謂臨濟云：我最得者拄杖氣力。臨濟近前奪下拄杖，推倒黃檗，黃檗遂云：扶起我來！扶起我來！時有一僧近前扶起，云：和尚爭容得者風顛漢恁地無禮？檗卻打其僧數下。臨濟乃云：蒼天！蒼天！大眾！當時拄杖子，如今卻在龍門手。乃提起召大眾云：還有臨濟手段底麼？出來，出來，龍門卻是放得下。遂拋下拄杖，放身便倒，云：有扶得者，出來。良久，云：既無臨濟之人，又無扶起之者，龍門自起自倒，有甚用處？歸堂去。下座。
甘露和尚入山，上堂：達磨不來唐土，地久天長；二祖不往西天，山青水綠。龍吟霧起，虎嘯風生，秋雨垂空，浮云蔽日。諸人有眼還見麼？有耳還聞麼？既具見聞，何者是迷？何者是悟？何物為緣？何物為對？要知迷悟昇沈理，畢竟須還本分師。先佛道：身相屬四大，心性歸六塵，四大體各離，誰為和合者？大眾！身心既乃如此，現今復是何物？近來參學之人，盡皆奔馳語句，舉論古今，於本分事全不明了，所以正宗淡薄，道法澆漓。幸遇和尚到來，伏望震潮音，示真旨，抉重瞙，顯衣珠。四眾傾誠，不勝虔請。
黃龍靈源和尚遺書至，上堂：昔開正續銘，今示真歸告。一路涅盤門，行說皆親到。明然臨濟燈，妙唱黃龍道。空海久澄虛，云濤方浩浩。橫吞巨海，高駕鐵船，隱顯同源，卷舒無際者，其唯靈源乎！禪師居究竟地，住本覺場，雖曰示生，實無生而可示；雖曰示滅，實無滅而可示。明明密密，密密明明，真化不移，何方出沒？所以遺言作訓，真告普聞，能事始終，一期云畢。
而某曩歲游方之始，邂逅龍舒，許以半面之交，氣投分感。雖則荊山隱玉，已遇良知，爾後蚌腹剖珠，登舟獲劍，歐峰再會，素愿尤諧，歡洽妙期，有同符節。自初及此三十年間，理契同風，至音無間，夫何遽別，特示遺書，感存念亡，此情彌切。雖然如是，佛佛不思議，不許長住世，大眾審思惟，畢竟只者是。然則子期既沒，伯牙絕弦，蓋傷其無知音爾。況此至道，離見超情，莫逆于心，夫何言也？昔人問長沙：南泉遷化向什麼處去？沙云：石頭作沙彌時參見六祖。云：不問石頭作沙彌時參見六祖，南泉遷化向什麼處去？沙云：教伊尋思去。師乃呵呵笑云：會麼？會麼？水長船高，泥多佛大。共至靈前，不勞觀聽。
蔣山佛監和尚遺書至，上堂：惡！惡！師兄！師兄！出在我前，去復我先。惡！惡！師兄！師兄！出在我前，許我并駕而齊肩；去復我先，使我只翼而孤騫。豈不念茲苦海，群迷未度，況乃五湖玄學，負笈趨筵，遽辭舟檝，孰濟長川？然佛法道理自有因緣，此蓋生無佑，薄福使然，永違叢社，法炬無傳。我聞如來雙林示滅，又聞達磨只履西遷，佛佛祖祖，其道綿綿。況我鍾山佛監法兄，妙機無間，出沒應緣，去來生死，吾何預焉？而某於師門最為深契，在鴈序手足相連，義交金石，氣薄云天，聽遺音而何忍？念朽質以非堅，同心共照，夫復何言？尚記得如來滅度，阿難問迦葉曰：世尊傳金襴外，更傳何法？迦葉曰：阿難！阿難應喏。迦葉曰：倒卻門前剎竿著。大眾！若無者個公案，生死熾然。白云師翁道：金襴之外復何傳？弟應兄呼豈偶然？倒卻門前剎竿著，免教依舊倚邊。大眾！會得麼？倚邊，倚邊，寂滅光中禮白蓮。
上堂：達磨大師所傳心印，看看掃地盡也。如今還有人見達磨大師麼？若見得，方解承當；若見未得，切忌認著。所以正宗淡泊，異道崢嶸。昔日王常侍參睦州，一日，州問曰：今日何故入院遲？侍云：為看馬打球，所以來遲。州云：人打球？馬打球？侍云：人打球。州云：人困麼？侍云：困。馬困麼？侍云：困。州云：露柱困麼？侍惘然無對，歸至私第中，夜間忽然省得。明日見州云：某會得昨日事也。州曰：露柱困麼？侍曰：困。州遂許之。此是達磨大師宗旨。露柱不解打球，如何卻困？還有明得者麼？人困馬困未是困，露柱之困始是困。好於言下證無生，莫向言中尋尺寸。百丈若無雙耳聾，臨濟爭解領三頓？盡將業識作流傳，此道今人棄如糞。久立。
上堂：昔有使頭、使下二人，一時奉事觀音。一日，使下偷使頭錢走，使頭燒香禱告觀音：愿我捉得使下。使下亦燒香禱告觀音：愿使頭不見我。當此之際，觀音救誰即是？只救使頭，又違使下；只救使下，又違使頭；若一時總救，事甚相違。山南辯和尚道：若要行大道，三步作一跳。大眾！好語，只恐人麤心，子細究之，又卻出疏不出，山僧為你一一分剖看，若人要會，先須識取觀音。要識觀音麼？大慈悲心是，更須知大慈悲心從甚處流出。現今歷歷聽法者，無心而流出萬宗。
若識得了使頭，方解作得使頭，非唯作得使頭，亦乃識得使下，此使下是使頭底使下，離使頭外別無使下；若識得觀音了，使下方解作得使下，非但作得使下，亦乃識得使頭，此使頭是使下底使頭，離使下外別無使頭。若恁麼，使頭、使下但是空名，使下、使頭悉皆無寄，大慈悲心熾然獨脫也。
既識得使頭，又識得使下，更須識得錢帛，使頭見之，是使頭錢帛；使下見之，是使下錢帛；離使頭、使下外，別無有錢帛。亦須知使頭錢帛自不干使下事，使下錢帛亦不干使頭事，各不相到。雖不相到，使頭錢帛即是使下錢帛，使下錢帛即是使頭錢帛，同一物耳。若恁麼既同，若恁麼既異，皆大慈悲心之作用也。
即知得錢帛，又須明取得失，使頭失財時，是使頭失；使下得財時，是使下得。得失不在別人分上，如此則使頭失時，是使下得時；使下得時，是使頭失時。得失雖殊而不異，得失各異而常同，豈別有一物作同作異也？若使頭，若使下，若錢帛，若得失，一一明了，方名觀自在菩薩。古人云：得失是非諸佛智，一人無心眼耳聾。
上堂云：西瞿耶尼打鼓，南贍部洲上堂。大眾！十方齊至等聞，野客稱揚，此聲徧滿十方，照破聞見色香，堪笑釋迦老子，等閑動地放光。大眾歸堂。
徐公大夫入山，上堂：何處求通達？疑根自不凡，頓明心即佛，陡覺海非咸。善財樓閣路，日進丹霄步，凡夫云未然，我道常披露。大眾！譬如自面豈辨須眉？又如眼根不自見眼面，若有見，即非本頭；若見眼根，眼即同境。所以石鞏自射，無下手處，乃證全身；龐公問心，一口吸盡，遂得真實，此所謂大丈夫之事業也。不見道：大丈夫，秉慧劍，般若鋒兮金剛焰，非但能摧外道心，早曾落卻天魔膽。莫不是了見本來面目，證得清凈法眼，故得稱為大丈夫也。
此日伏蒙提宮大夫朝旆入山，光臨泉石，頃者山野輒効先德，開法施場，住持此山，數年之間，傍資修換，為禪者游心之地。工役既畢，輒以土木之功，干干視聽，愿得雄偉之文，以彰不朽，為來者之益。伏蒙惠示，莫大之幸。山僧雖不曉義理，觀此嘉作，近世所稀，豈此邦此山之幸，亦天下叢林之幸甚也。
昔向居士木食澗飲，以所悟布之文字，求二祖大師印證曰：影由形起，響逐聲來。弄影勞形，不識形為影本；揚聲止響，不知聲是響根。除煩惱而趣涅盤，喻去形而覓影；離眾生而求佛果，喻默聲而尋響。當知得無所得，失無所失。未及造謁，聊伸此意，伏望答之。二祖大師答曰：備觀來意皆如實，真幽之理竟不殊。本迷摩尼謂瓦礫，豁然自覺是真珠。無明智慧等無異，當知萬法悉皆如。愍此二見之徒輩，伸詞措筆作斯書。觀身與佛不差別，何須更覓彼無余？居士得偈，欣然奉侍。諸仁者！古人悟心，布之文字，實是希有。還見二祖大師與居士所證所得之事麼？良久，云：浩劫有窮，斯文不泯。久立。
上堂：慮而解，思而知，孤燈難并太陽輝。不是心，不是佛，為君掃蕩精靈窟。摩天鷂子入云飛，千里萬里只一突。阿剌剌！下座。
上堂：不起疏慵不進修，實無言說實無求。奪饑人口中之食，驅耕夫手之牛，真快活，百無憂。自是不歸歸便得，五湖風浪拍天流。
陳與明還佛頂心經愿，請上堂：唵齒臨唵齒臨唵部臨唵部臨。大眾！此是甚麼言語？義理如何？還有人會得麼？若道是言語，又不成言語；若道有道理，又不成道理。可謂言詮不到，分別不及，先圣呼為密語，又曰真言。一切言音，從是而生；一切語教，從是而出。山僧適來看經中，得七字陀羅尼，能滅千災，成就萬德。今對諸人舉此七字陀羅尼一徧，諸人諦聽。遂默然，屈第一指至第七指，曰：諸人聞得麼？恐諸人不聞，更舉一徧。
又默然，屈一指至七指，曰：聞得麼？大眾！唯佛與佛乃能知之，自余群生悉皆罔措。有方便門，名曰重說偈言。今更再三分明說此七字咒，曰佛頂心經齋愿了。大眾！曉得其中旨趣麼？待山僧奉為解釋，一字字要知落處。若論佛，只是當人更無物；若論頂，晝夜舒光照前境；若論心，看時無相用時深；若論經，解語能言不是聲；若論齋，所為所作盡和諧；若論愿，猶如身在龍門院；若論了，無慮無疑心皎皎。心皎皎，增添福壽災殃少。論量功德廣難思，須彌未大滄溟小。
山僧適來說者，是真言，世人只知有言，不知有真。若不知真，所言皆妄。何者名為真言？能出萬宗，故曰真言，亦名三昧王，亦名萬字頂，亦名微妙章句，亦名秘密大總持。至心受持，大有靈驗。所謂山僧七字咒也。乃屈指曰：一二三四五六七，諷誦受持皆秘密。如人親入寶山中，一切珍奇從此出。久立。
上堂：道可學耶？實不可學。心可悟耶？實不可悟。不學不悟，真機全露。明月娑婆，浮生旦暮。眼若不睡諸夢除，古今出入無門戶。遂召大眾曰：是什麼？
上堂：山僧略陞此座，大眾永息狐疑。各各金毛師子，去來哮吼全威。臨濟高聲連喝，德山拈棒痛槌。縱有一言半句，終不別作路歧。大眾！抖擻精神著瞌睡。作麼是甚生次第事？你自鈍置。山僧恁麼道，要人到？不要人到？試點撿看。
上堂，舉：洞山和向？下座。
上堂：蘇武牧羊，辱而不屈；李陵望漢，樂矣忘歸，是在外國？在本國？佛諸弟子中，有者雙足越坑，有者聆箏起舞，有者身埋糞壤，有者呵罵河神，是習氣？是妙用？至於擎杈打地，豎拂敲床，睦州一向閑門，魯祖終年面壁，是為人？是不為人？信知一切凡夫埋沒寶藏，殊不丈夫。諸人何不擺柂張帆，拋江過岸？不可釘樁搖櫓，何日到家？既作曹溪人，又是家漢，還見是家事麼？
上堂，舉：先師在白云會中作磨頭。一日，端師翁下來曰：你還知一件事麼？先師曰：不知。師翁曰：近有數禪客自廬山來，問他皆有悟入處，教伊說亦說得有來由，舉因緣向伊亦明得，教下語亦下得。端師翁良久，謂先師曰：磨頭！只是未在，你道如何？先師聞了，心下不安，得七日七夜不成腸肚，正中心下，乃自思惟曰：既悟了，說亦說得，明亦明得，如何卻未在？忽然中夜方會得，從前寶惜一時放下。遂白端師翁，師翁起來手舞足蹈。某曾侍奉先師，聞先師舉此因緣謂某曰：參學須是一時放下，方得安樂。大眾！還見得否？放得下，好脫灑；放不下，牛拽杷。堪笑諸方老古錐，打鼓說禪無尾欛。無尾欛，不驚怕。不驚怕，可嗟訝。解踏毘盧頂上行，不言亦自傳天下。好大哥！
上堂，舉：百丈大智禪師謂眾曰：并卻咽喉唇吻，道將一句來。溈山云：卻請和尚道。五峰云：和尚也須并卻。云喦云：和尚有也未？
師云：此是叢林中流布底事。雪竇禪師後來品評此三人語，各有淺深：卻請和尚道，虎頭生角出荒草；和尚也并卻，龍蛇陣上看謀略；和尚有也未？金毛師子不踞地。如今眾中或去請益，或去過話，有人道：此三句語未契得百丈，喚作抑而不揚。卻請和尚道，百丈云：不辭向汝道，恐已後喪我兒孫。此豈不是抑而不揚？和尚也須并卻，百丈云：無人處斫額望汝。何處是有肯他也？則是抑而不揚。和尚有也未？百丈云：喪我兒孫。更是不肯也。只如百丈道：并卻咽喉唇吻，道將一句來。甚生次第事。既并卻咽喉唇吻，明個什麼邊事，也好扶持取。下座。
退院離褒禪，辭眾上堂，舉：六祖大師示眾云：汝等速理舟檝，吾欲歸新州去。弟子曰：和尚去後，早晚卻回？祖曰：葉落歸根，來時無口。
師云：是什麼說話？去了卻更來做什麼？不見東山先師道：大小大祖師猶欠悟在。師呵呵大笑云：諸人還會得麼？聽取一頌：歸根得旨復何論？洞口秦人半掩門。花落已隨流水遠，空留冪冪野云屯。
到蔣山，上堂：玄沙白紙費封題，一聽雷音萬仞低。慰釋私懷已無量，那堪更唱邏羅哩？乃呵呵大笑曰：古人道：笑須三十年。誠哉此語！某頃在白云時，與堂上佛果師兄道聚，其樂無涯，至今樂猶未已也。又呵呵大笑云：一手不獨拍，兩手鳴摑摑。舉意超情念，相看同路陌。摩云鍾阜高，徧界烏輪赫。妙機速雷電，神珠不在額。珍重人天大導師，衲僧一見喪魂魄。何也？誰敢正眼覷著？下座。