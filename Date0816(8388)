宗師提唱，各有語錄，叢林故事也。或曰釋迦掩室於摩竭，凈名杜口於毘耶；祖師西來，單傳直指，果何取於言語文字之間差乎？道一而已，或語或嘿，何間焉？宗門諸大老說法如云如雨，後之學者因其言而有省者，多矣！且以近事觀之，多福一叢竹，是寶覺之悟門也；東山水上行，是玅喜之悟門也；玄沙之語，靈源叟得之而悟；汾陽之語，甘露滅得之而悟。機緣感發，箭鋒相直，又奚有語嘿之異哉？
松源禪師道眼孤高，具正知見，一盋去就，為諸方重輕者三十年矣！師既歿，其嗣惠足會稡其平生之言，黃龍一翁禪師又撮取其玄要集為一編。予嘗諦觀，自顛至末，無非提持佛祖向上之機，為人至深切也。予久從師游，其為人天恣純篤，造詣端實，接引後學，一以本分見成公案，未嘗以詞色假借衲子，盍專意於荷法而已。
嗚呼！佛道陵夷，得密庵之髓，以壽楊岐正脈，非師其誰歟？或問曰：禪師千言萬句，莫只是發明個破砂盆消息麼？咄！無孔鐵槌。
松源和尚示徒云：明明向汝道，開口不在舌頭上。賊贓已露，學者不解，剿絕其命根，返記剩語，殆成巨秩，攜入龍峰，請為編次。予竊諦觀破砂盆遭其凌蔑，痛的的地處，克由尀耐。雖欲掩藏之，而不可得；然家丑外揚三十年後，當必有為雪此屈者！
世尊拈花，迦葉微笑，點檢將來，漏逗固已不少，是以德山、臨際一棒一喝，直欲喪盡己靈，茲豈容擬議以豪發間隔於其間哉？近世宗師，情解俱亡，言語路絕，負荷佛法，而能覺悟後學者，微松源老人，其誰與歸？
松源於予有交游之舊，自言出家未受具足戒，從應庵華公有所契入，後從木庵永公、密庵杰公。及徧參知識，雖屢有省悟，然猶以未能脫灑為疑。如是者，又不知幾年，刻苦自厲，至忘寒暑。一日，留道場全公席下，驀有所得，疑網盡除。時全公緣化出外，數日而后反，亟欲求證，先眾入室，于時全公機鋒不輳，松源詈言而出，即挑包過鳳口，謁密庵，未及語，密庵云：且喜大事明了，吐露即不堪。松源於是歸堂憩息。
其去道場，也有偈云：
當頭一著沒誵訛，去住還如水上波。
有意氣時添意氣，從教平地起干戈。
後自澄照至顯親報慈，凡住院者八。予見松源無恙時，樂稱參學弟子光睦與大純惠足。今惠足以其師語錄來求序，因為紀其師得道之本末。予獨怪黃龍如公，既明明知得松源開口不在舌頭上底消息，便合將此剩語屏置影滅跡絕處，今乃與之編次，外揚家丑，予恐它日鈍置松源者在，黃龍無以逃其責。
