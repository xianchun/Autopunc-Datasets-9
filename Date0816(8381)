我聞如是：
一時，佛游拘樓瘦，在劍磨瑟曇拘樓都邑。
爾時，世尊告諸比丘：以知、以見故諸漏得盡，非不知、非不見也。云何以知、以見故諸漏得盡耶？有正思惟、不正思惟。若不正思惟者，未生欲漏而生，已生便增廣；未生有漏、無明漏而生，已生便增廣。若正思惟者，未生欲漏而不生，已生便滅；未生有漏、無明漏而不生，已生便滅。
然凡夫愚人不得聞正法，不值真知識，不知圣法，不調御圣法，不知如真法。不正思惟者，未生欲漏而生，已生便增廣；未生有漏、無明漏而生，已生便增廣。正思惟者，未生欲漏而不生，已生便滅；未生有漏、無明漏而不生，已生便滅。不知如真法故，不應念法而念，應念法而不念。以不應念法而念，應念法而不念故，未生欲漏而生，已生便增廣；未生有漏、無明漏而生，已生便增廣。
多聞圣弟子得聞正法，值真知識，調御圣法，知如真法。不正思惟者，未生欲漏而生，已生便增廣；未生有漏、無明漏而生，已生便增廣。正思惟者，未生欲漏而不生，已生便滅；未生有漏、無明漏而不生，已生便滅。知如真法已，不應念法不念，應念法便念。以不應念法不念，應念法便念故，未生欲漏而不生，已生便滅；未生有漏、無明漏而不生，已生便滅也。
有七斷漏、煩惱、憂戚法。云何為七？有漏從見斷，有漏從護斷，有漏從離斷，有漏從用斷，有漏從忍斷，有漏從除斷，有漏從思惟斷。
云何有漏從見斷耶？凡夫愚人不得聞正法，不值真知識，不知圣法，不調御圣法，不知如真法，不正思惟故，便作是念：我有過去世？我無過去世？我何因過去世？我云何過去世耶？我有未來世？我無未來世？我何因未來世？我云何未來世耶？自疑己身何謂是？云何是耶？今此眾生從何所來？當至何所？本何因有？當何因有？彼作如是不正思惟，於六見中隨其見生而生真有神，此見生而生真無神，此見生而生神見神，此見生而生神見非神，此見生而生非神見神，此見生而生此是神，能語、能知、能作、能教、能起、教起，生彼彼處，受善惡報；定無所從來，定不有、定不當有。是謂見之弊，為見所動，見結所系，凡夫愚人以是之故，便受生、老、病、死苦也。
多聞圣弟子得聞正法，值真知識，調御圣法，知如真法，知苦如真，知苦集、知苦滅、知苦滅道如真。如是知如真已，則三結盡；身見、戒取、疑三結盡已，得須陀洹，不墮惡法，定趣正覺，極受七有；天上人間七往來已，便得苦際。若不知見者，則生煩惱、憂戚；知見則不生煩惱、憂戚，是謂有漏從見斷也。
云何有漏從護斷耶？比丘！眼見色護眼根者，以正思惟不凈觀也；不護眼根者，不正思惟以凈觀也。若不護者，則生煩惱、憂戚；護則不生煩惱、憂戚。如是耳、鼻、舌、身、意知法。護意根者，以正思惟不凈觀也；不護意根者，不正思惟以凈觀也。若不護者，則生煩惱、憂戚；護則不生煩惱、憂戚，是謂有漏從護斷也。
云何有漏從離斷耶？比丘！見惡象則當遠離，惡馬、惡牛、惡狗、毒蛇、惡道、溝坑、屏廁、江河、深泉、山巖、惡知識、惡朋友、惡異道、惡閭里、惡居止，若諸梵行與其同處，人無疑者而使有疑，比丘者應當離。惡知識、惡朋友、惡異道、惡閭里、惡居止，若諸梵行與其同處，人無疑者而使有疑，盡當遠離。若不離者，則生煩惱、憂戚；離則不生煩惱、憂戚，是謂有漏從離斷也。
云何有漏從用斷耶？比丘！若用衣服，非為利故，非以貢高故，非為嚴飾故；但為蚊虻、風雨、寒熱故，以慚愧故也。若用飲食，非為利故，非以貢高故，非為肥悅故；但為令身久住，除煩惱、憂戚故，以行梵行故，欲令故病斷，新病不生故，久住安隱無病故也。若用居止房舍、床褥、臥具，非為利故，非以貢高故，非為嚴飾故；但為疲倦得止息故，得靜坐故也。若用湯藥，非為利故，非以貢高故，非為肥悅故；但為除病惱故，攝御命根故，安隱無病故。若不用者，則生煩惱、憂戚；用則不生煩惱、憂戚，是謂有漏從用斷也。
云何有漏從忍斷耶？比丘！精進斷惡不善，修善法故，常有起想，專心精勤，身體、皮肉、筋骨、血髓皆令乾竭，不舍精進，要得所求，乃舍精進。比丘！復當堪忍饑渴、寒熱、蚊虻蠅蚤虱，風日所逼，惡聲捶杖，亦能忍之。身遇諸病，極為苦痛，至命欲絕，諸不可樂，皆能堪忍。若不忍者，則生煩惱、憂戚；忍則不生煩惱、憂戚，是謂有漏從忍斷也。
云何有漏從除斷耶？比丘！生欲念不除斷舍離，生恚念、害念不除斷舍離。若不除者，則生煩惱、憂戚；除則不生煩惱、憂戚，是謂有漏從除斷也。
云何有漏從思惟斷耶？比丘！思惟初念覺支，依離、依無欲、依於滅盡，趣至出要，法、精進、喜、息、定；思惟第七舍覺支，依離、依無欲、依於滅盡，趣至出要。若不思惟者，則生煩惱、憂戚；思惟則不生煩惱、憂戚，是謂有漏從思惟斷也。
若使比丘有漏從見斷則以見斷，有漏從護斷則以護斷，有漏從離斷則以離斷，有漏從用斷則以用斷，有漏從忍斷則以忍斷，有漏從除斷則以除斷，有漏從思惟斷則以思惟斷，是謂比丘一切漏盡諸結已解，能以正智而得苦際。
佛說如是，彼諸比丘聞佛所說，歡喜奉行！
