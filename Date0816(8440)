如是我闻：
一时佛住王舍城迦兰陀竹园。是时目连从坐而起，白佛言：世尊！我今欲有所问。唯愿世尊为我演说。佛言：善哉！汝所问者，能大利益无量众生。恣汝所问。
目连白佛言：世尊！末世比丘，轻慢佛语犯众学戒，杂用三宝物，当堕何处？尔时佛告目连：谛听谛听，当为汝说。若比丘，无惭愧，轻慢佛语犯众学戒，如四天王寿五百岁堕泥犁中，于人间数九百千岁。犯波罗提提舍尼，如三十三天寿千岁堕泥犁中，于人间数三亿六十千岁。犯波夜提，如夜摩天寿二千岁堕泥犁中，于人间数二十亿千岁。犯偷兰遮，如兜率天寿四千岁堕泥犁中，于人间数五十亿六十千岁。犯僧伽婆尸沙，如不憍乐天寿八千岁堕泥犁中，于人间数二百三十亿四十千岁。犯波罗夷，如他化自在天寿十六千岁堕泥梨中，于人间数九百二十一亿六十千岁。
问曰：佛物先在一处，有比丘赍至余处作佛事，犯何事？答：犯弃。一切佛物都不得移动。若有事难，众僧尽去，当白众。若众听，得赍至余处无罪。
问曰：佛物得买供养具不？答：得。
问：佛物造堂与直，可赁不？答：一切佛物，得买不得贷。
问：比丘作佛事，得佛奴牛驴马，得借使不？答：若知本是佛物，不得；不知，得，以非法得故。
问：僧地起塔，用佛物作障拥，拥里可住不？答：若知而故入犯堕，不知不犯。若知故住，过三谏，犯决断；过四谏，转犯重。
问：先佛堂坏，主人更出私财作堂。用故财施僧，僧得取不？答：不得。
问：僧地，佛物用作障拥。拥里先有井果菜，可食不？答：不得。若是檀越物作佛事，先要以果井菜施僧，得食；不要，不得食。若买，五倍价；若知不买而食，计钱多少皆犯罪。
问：佛塔上扫得土，弃之有罪不？答：得弃。不得余用也。
问：久负佛物云何偿？若直偿本物，以佛不出入故，故不加偿。虽尔故入地狱。昔佛般泥洹后，一比丘精进聪明。有一婆罗门见比丘精进聪明，持女施比丘，作比丘尼。比丘即受。其女端正，比丘后生染意，便共生活，用佛法僧物，各一十万钱用衣食之。而此比丘极大聪明，能说法使人得四道果。自思惟罪大深重，便欲偿之。即诣沙佉国乞，大得钱物。还欲偿之，道路山中为七步蛇所螫。比丘知七步当死，六步里便向弟子处分偿物，遣还本国，言：汝偿物已还，我住此待汝。弟子偿物讫还报之，即起七步便死，堕阿鼻地狱中。初入温暖未至苦热，谓是温室，便大举声经呗咒愿。狱中诸罪人鬼闻经呗者，无数千人得度。狱卒大瞋，便举铁杈打之。命终生三十三天。以此验知，负佛法僧物不可不偿。虽复受罪，故得时出矣。
问：佛物出与人，取子自用，有罪不？答：与佛物同，体俱犯重。合子与佛，犹故无福，以坏法身而为形故。
问：佛图主遣佛奴小儿给比丘，可使不？答：不得使，以是佛物故。
问：比丘与佛作，得食佛食不？答：不得。比丘无客作之理，况复得取佛物衣食用耶！
问：白衣与佛作，得佛物，用此物作食请僧。僧得食不？答：不得食。
问：佛事法事得捉金银钱不？答：不得。捉犯舍堕。
问：人施佛牛驴马奴，造作佛事法事。可受不？答：得受使用，但不得卖。弓刀军器，一不得受。
问：人施佛光明室宅，未用，可寄住不？答：不得。便是佛物故。
问：续佛光明，昼可灭不？答：不得。若灭犯堕。虽佛无明闇，施者得福故，灭有罪耳。
问：非佛堂，佛像在中，可在前食卧不？答：得。若佛在世犹于前食卧，况像不得耶？但卧须障。若有灯明，不得从光中过住。若自有灯明，得。
问：上佛图佛塔佛墙远望，犯何等事？答：不知不犯。若必急难事上，亦不犯。知而慢上犯堕，过三谏犯决断，过四谏故上犯弃。
问：指物欲造佛经，更得他物，不用前物得尔不？答：不得。以许便是故也。
问：形相佛像犯何事？答：一切佛像，不问好恶不得形相，其罪甚重必不可为。
问：得买佛上缯作衣不？答：不得。
问：人作佛像，鼻不作孔。后人得作不？答：不得。
问：佛墙得持物倚不？答：不得。犯堕。昔有一比丘，欲入寺礼佛。有一婆罗门知相，相比丘有天子相，便语比丘言：我有一女，嫁与比丘。比丘言：须我礼佛还。比丘便持锡杖倚佛图墙，入寺礼塔已还出，婆罗门便不复与语。比丘问：故与我女不？婆罗门言：不与。比丘问：向言与，尔何以不与？婆罗门言：向见比丘有大贵相故与，今无复此相是故不与。所以尔者，消功德故。是以佛塔及墙壁，不可持物倚。既犯戒，又消其无量功德。
问：佛物得作人天及畜生像不？答：佛边作得。
问：比丘度人，不问本末度。后知是佛奴，而不发遣。犯何事？答：知是而度，犯重。若先不知，知便发遣。若不发遣，亦犯重。问：其人是大道人不？答曰：非。
问：有私财雇比丘作佛像，作者得取物不？答：不得。
问：先上佛幡，得取用作佛事不？答：佛事得用。若檀越不听，不得。
问：得通礼过去七佛不？答：得。以法身同故。
问：若人先许佛三会，然后作一会，或三行香、或三布施，得了不？答：不得。自违言获罪。
问：比丘犯决断，得佛地中忏悔不？答：不得。
问：久远故寺都无垣障，不知佛地近远。若欲作者，云何得知齐畔？答：不知当以意作齐畔。以不知故增损，无罪。
问佛：物作鬼子母屋及形像，有罪不？答：罪同以佛物施人。
问：比丘自手断树掘地，作佛塔寺及造形像，有福不？答：尚不免地狱受大罪苦，何有福耶？以故犯戒故。
问：佛塔前得礼比丘不。答：不得。犯堕。
问：比丘卖佛像有何罪？答：罪同卖父母。
问：高座说法，前人着俗服，可与说法不？答：听说、法者二俱犯众多，过三谏不改犯突吉罗，复经三谏犯决断，复过三谏犯弃。若使不谏，经三说，戒转增。
问：为说法者如法，余听法者不如法，得说法不？答：同上。
问：僧坐先寄佛在上，后可于上坐不？答：佛坐不得；先是僧坐，得。
问：请人说法，先高座上帐盖，是供养佛物。得于下坐不？答：都不知，不犯；知，不得。
问：若人请比丘读经及说法，施物得受不？答：有希望心受犯舍堕，若无贪心受不犯。若无衣钵受不犯。
问：僧中说法，高座上得凭机捉麈尾不？答：不病凭机捉麈尾犯堕。非尾翅者皆得。
问：秘经及戒律，有犯不？答曰：犯堕。
问：师具着俗服，得向说法礼不？答：得礼。不病不得为说法。
问：白衣头上有帽，得为说法不？答：除有病必须覆头，余悉不得。
问：经上有尘土草秽，得吹去不？答：不得。
问：比丘得书经取物不？答：不得。取犯舍堕。
问：经上食食犯何事？答：若有慢意故为犯决断，不慢意犯堕。
问：戒律不用流落，得烧不？答：不得。不知有罪，烧犯堕。若知烧有罪，故烧犯决断。与方便破僧同，亦如烧父母。
问：结界法云何？答：结界法。若山泽无人处随意远近，若在城邑聚落不得远结，亦不得夜结。结时要须比丘在四角头立，不得使外人入，外人入则界不成。先结界场，僧家白衣奴子尽着界场上，然后规度四方。结界时除四处：一者聚落；二者聚落外俗人田地常作事处；三者若阿练、若独处山泽，恐说戒羯磨时有种种事难不得来，白众求别结小界，众若听可，彼无五人众当遣僧与结别界，此谓阿练若坐处。四者受戒场，先结界不均，除结界场。除是结界，以是其事。或先结大界，后结戒场，于中受戒，如卑公所云恐无所获。然云不知，同于未制赖通。此路可有侥幸。其人云，若有病比丘，不能得往僧中，求索别一屋中结界，僧亦应听。先解大界与结别界，结别界讫然后还结大界。一切比丘夜不持衣不得入中。有一住处有界，一比丘亦可打揵椎广说戒，先向四方僧忏悔然后说，亦可三语。三语者，谓三说。
问：结界得通佛地结不？答：不得于中受戒。若先不知法，已受得戒。师僧若知，故违有罪。
问：行舟船上得结界不？答：得。若有沙弥白衣驱着岸上，然后结界。若不驱出，当障隔着一处，然后结界。结界后，比丘夜不持衣不得入水中。
问：大僧尽行，唯有沙弥在界。为得不？答：但有一清信士，界便不坏，况复沙弥。尽无，一宿界坏。若僧尽去不还，亦不须解。
问：贼来界里杀比丘，界坏不？答：不坏。
问：一二三四人行道，或在白衣家，得结界不？答：不得。五人以上得结界。
问：结界得通流水、池水结不？答：一切停水尽得。分流不得，以不知齐畔故。
问：结界后不打揵椎，界坏不？答：不坏。
问：结界得通王路结不？答得：当结界时，遣人两头断行人，然后得结。
问：无主地可结界不？答：得。便如郁单越法。
问：先结界，后有大水、或掘坑长十五步、或复于中行欲，此界坏不？答：尽不坏。其人云，假使有掘大坑深广一由旬，界犹不坏，况小小坑耶？
问：比丘得尼界里宿不？答：得。亦不得失衣，但不得入其房内耳。
问：僧结界竟，后来僧共住，不持衣，失衣不？答：不失。当结界时以通三世僧故。
问：僧不尽集，得结界不？答：若有事嘱授得，无事不得。
问：一结界得经几时？答：不限年数。若施主更增地，乃更结耳。
问：先僧结界不解而去，后来僧得于中结界不？答：不得。
问：结戒场时要须集一切僧，为随意多少？答：五人以上得。以无大界故，众不集无犯。
问：结戒场要须至场上，亦得遥结耶？答：要须至场上乃得结耳。
问：二众结界，得互相叉结不？答：不得相叉。得共通结耳。
问：一界里得鸣二揵椎不？答：得。但不得二处说戒及以羯磨种种僧事，唯得烧香饮食而已。
问：大僧得与尼通结界不？答：得。
问：夏坐几日得结坐？答：从四月十六日尽五月十五日，日日可结，此谓坐。初有事难不得结，或五四三日乃至一月尽，不失前坐，此名三十日结坐一日受岁，后坐人唯得一日结坐。过七月十五日，有事难，日日可受岁，尽八月十五日，此名一日结坐三十日受岁。
问：结坐受七日法，为坐初受、为行时受？答：若坐初受者好，临行时受亦得。夫受七日法，行不满七日还，后行不复更受。计满七日，乃复更受。若虑忘，亦可日受。
问：夏坐中不受床座房舍十二物，得坐不？答：不须受。
问：夏中若三宝事、若疾病、种种事难，得移坐不？答：得。坐初当白众，众中受三十九日法。三十九日法已，有一事便出界三十九日。三十九日满得还，好。若不得还，亦可于彼处受岁无犯。若坐初不受，临行时受亦得。若坐已满三十九日者，有事便出界，不须复受。若事不得还，亦可于彼处受岁。
问：结坐而不坐，得岁不？答：若先不知坐法受岁，得。若知故违，不得。
问：都不结不坐，受岁得不？答：若先不知有结、不知有坐法，受腊得，知便应向众僧忏悔。若先知法，故违不得。
问：不结而坐，得岁不？答：同上事。
问：夏坐中得入流水池水浴不？答：界内尽得。若受七日，行过水亦得。
问：夏坐中犯决断不悔，受岁得不？答：虽有罪，得岁。所以尔者，是比丘故。
问：受岁不和合，得岁不？答：要先忏悔然后受岁。若其人不悔，摈出得受。若不肯出众，当三谏，过三谏不受犯决断，过四谏犯重。若力能驱，逼出界好。若其不出，当牢闭着一房中，然后受岁无苦，以其非复比丘故。若恶人多，众所不摈，当避出界。若共受岁，不得岁。
问：夏坐中得捉扇拂不？答：一切毛尾总翅不得捉，苇竹扇得捉。
问：夏坐中得为亡师造福不？答：得。但不得手自造事耳。
问：后坐人得七月十五日受岁起去不？答：不得。若先不知已受岁，得。若知法故违，不得。若已和合僧就受筹而已，若后坐人受岁时，前坐人亦尔。
问：二人同腊，小者前坐、大者后坐。前坐者已受岁，后坐者未受，于一月中何者应大？答：先大者故大，计本日故。
问：夏中不受七日法，暂小小出界故，得坐不？答：忏悔得。
问：夏中一因缘得三受七日不？答言：得。
问：夏中不坐人或十或五，欲来寄住共受岁。得共住共受岁不？答：若及后坐当结，若不及后坐不得。此人若全不知有坐法，得容。若知有故违，不得。
问：不结坐或不受七日，已受腊，得夏不？答：不知法，已受，得腊、不得夏。若已夏，僧一谏还取好，过三谏不取，犯戾语决断忏。还取，得。当取时，白众然可，乃得。
问：比丘不受岁，犯何事？答：若一比丘不受岁，众谏使受。一谏至三受好，若过三不受犯决断，过四不受非沙门，以不肯受法故。
问：夏坐新受戒人，日中后结坐，得岁不？答：得。唯后夜不得。
问：夏坐中忘不受七日，一出行，得坐不？答：忆即悔，得。一坐中不得过三悔，过三悔不得岁。
问：受岁时若天雨，得屋下受岁不？答：得。
问：规至某方结坐，有碍不达得进，得遥结坐不？答：不得。正可到彼结后坐，若道路有僧住处，便应就坐结。二三日治房室，然后受三十九日得去。若无僧住处，五人以上共结界坐，然后留一二人守界，满三十九日乃得去。若后人不满三十九日去者，前去人不知不失坐，后人失。
问：一人至四人，得白衣家结坐不？答：不得。五人以上得结。
问：一人静处得结坐不？答：先有结界，二人以上得。一人不得，无人共受坐故。无界，尽不得。若欲别坐，当更请僧结界坐，然后得。
问：比丘夏坐中，受他净施及受他寄物，或经十日至三月。得尔不？答：作不贪意受，不限时节。
问：夏坐中界内作有为事，得应坐不？答：福事得指授，余不得。
问：受夏坐文云房舍破当补治。为谓始坐、坐讫时耶？答：三月中破即治。
问：受岁时尼来界内求索受岁，应与受岁不？答：二尼已上得。一不得，所以尔者，以尼独行出界故犯重故。
问：一人得度沙弥不？答：二人乃得。
问：度沙弥得遥请和上不？答：不得。
问：未满五腊度人，犯何事？其弟子为得戒不？答：若知非法而度犯堕，过三谏不止犯决断。若弟子不知是非法，得戒。若知，不得。
问：比丘都不诵戒，又不知种种僧事，而多度人或作三师，有所犯不？答：此人尚不应食人信施，况复度人！
问：若人父母王法不听，比丘盗将人去度。犯何事？答：犯重。若官人走奴投比丘为道，比丘若知而安止未度，尚犯重。
问：若儿先出家，父母后出家，来投其儿。儿得度不？答：得。
问：犯戒比丘得度人不？答：犯重者，无复度人之理。若犯决断事，同上。未满五腊者，若犯余轻戒法，要须忏悔然后得度。
问：白衣投一比丘欲出家，比丘即受，更为请和上戒师。所投比丘故是师非？答：非师。若后从受法者，可为法师。若依随者，可为依止师。
问：比丘多度弟子、或作三师，都不教诫。犯何事？答：犯堕。昔迦叶佛时有一比丘，度弟子不教诫。弟子多作非法，命终生龙中。龙法七日一受对，时火烧其身，肉尽骨在，寻复还复，复则复烧。不能堪苦，便自思惟：我宿何罪致苦如此耶？便观宿命，自见本作沙门，不持禁戒，师亦不教。便作毒念，恚其本师，念欲伤害。会后其师与五百人乘船渡海，龙便出水捉船。众人即问：汝为是谁？答：我是龙。问：汝何以捉船？答：汝若下此比丘，放汝使去。问：此比丘何豫汝事？都不索余人，独索此比丘者何？龙曰：此比丘本是我师，不教诫我，使我今日受如此苦痛，是以索之。众人事不得止，便欲捉此比丘下着水中。比丘曰：我自入水，不须见捉。即便投水丧灭身命，生诸苦处受罪无量。以此验之，度人事大，不可不教诫。
问：沙弥犯十戒，或一二三不悔，受大戒得不？答：若忆而不忏，不得。都不忆，又不知法，已受得。夫受戒法师应问沙弥：汝犯戒不？若言：犯。即应教忏。若本师不问，坛上师应问。若都不问，师犯堕。
问：已受大戒，得悔沙弥时所犯不？答：得悔，悔法同沙弥时悔法。
问：沙弥坛上欲受大戒，或着俗服脚着履屣、或衣钵不具假借。当时为得戒不？答：唯俗服，师不问，不得。其余尽得，师僧犯堕。
问：若有比丘不舍戒，或作沙弥、或即大道人而更受戒，为得戒不？答：不得。问：若不得戒，前所受戒故在不？答：在。问：后师故是师不？答：非。
问：多人受戒，而并请一人为师。可得十人五人一时受戒不？答：无此理。
问：沙弥受大戒，请一比丘为大戒师。而此比丘不知羯磨及受戒法，更转请一人与受戒。以何当为师？答：与受戒者是师，无戒法与者非师。
问：坛上师僧，或着俗服、或犯戒。受戒者得戒不？答：若受戒人知是非法，不得。不知，便得。
问：受戒时众僧不和、或相打骂，为得戒不？答：若坛上僧和得，不和不得。
问：受戒为有时节不？答：唯后夜不得，初夜中夜无灯烛亦不得。要须相睹形色乃得。
问：受戒时或值天雨，更移戒场屋下受戒，得戒不？答：不得。若欲移戒场，当先解大界更结戒场，乃得受戒。不尔者不得。
问：受戒时或有事难不得究竟，是大比丘非？答：但三羯磨讫便是。
问：受戒尽十三事，后诸戒师和上不续教诫，得具戒不？答：若师不教诫经十五日，说戒时专心听受，便得具足。
问：受戒时三衣不具，有持衣㲲，或染不染、或裁不裁，得当衣不？答：尽不得。
问：受戒时众僧难得限齐，几僧得受大戒？答：除三师，五人以上得。
问：沙弥曾诈称为大道人，受大比丘礼。后得受大戒不？答：不得。
问：沙弥辞师行，事难不得还，辄于彼处请依止师受戒。得戒不？答：得戒。
问：若比丘诱他沙弥，将至异众与受大戒。犯何事？彼众知，应听不？答：若其师有非法事，沙弥及将去者，无罪。若无非法将去者犯重，坛上师僧犯堕。昔有长老比丘，唯有一沙弥瞻视。有一比丘辄诱将沙弥去。此长老比丘无人看视，不久命终。因此制戒，不得诱他沙弥，诱他沙弥犯重。若有比丘见他沙弥瞻视老病人，教使舍去，此比丘亦犯重。
问：比丘受檀越请四事供养，所受物得以施人不？答：得。
问：已受四事长请，小小缘事出行，得食外食、服外药不？答：施主听，得。
问：他人欲施比丘物，先问比丘有无。比丘实自有，以贪心欺彼言无，他即施物。犯何事？答：贪取犯舍堕，妄语犯堕。
问：若众僧食，偏与上座。上座得食不？答：上坐贪心犯堕。
问：比丘不病称有患苦，求索好食。既得食之，犯何事？答：犯重。
问：不着三衣受食，犯何事？答：犯堕。
问：檀越适请二三人，须众唱不？答：须唱。
问：大比丘羯磨分物时，尼来界内。应得分不？答：应得。
问：有人寄物施一处僧，物至后更有一比丘来，分时在坐。应得分不？答：打揵椎应得。不打不得。
问：比丘行道中，妇人施物，得受不？答：是亲里、若相识，得取。
问：比丘行道中，比丘尼施物，得取不？答：施众得取。非众不得，犯堕。
问：供僧斋米。僧去，斋主得用供后僧。后人得食不？答：打揵椎得食。若不打揵椎食，一饱犯弃。
问：四月八日嚫物，七月十五日本僧已去，寺主取与后僧。后僧分取者，犯何事？答：打揵椎现僧共分无罪，若不打揵椎分者犯盗。
问：白衣有余嚫物，本道人去，与后人。后人得取不？答：应问主人，本道人当来不？若言永不来，便咒愿取。若言或来，不得取。活取，犯舍堕。知死取，犯弃。是僧物故。
问：比丘治生得物，施比丘衣食。得衣食不？答：取衣犯舍堕。若穷厄无食处，彼使白衣作，可食。治生道人若白众言：此物非我物，是使人物。若尔可食。若主不白，众食犯堕。二三人亦可白。若道人施使人，使人言：是我物。此可食。
问：比丘得出物不？答：不得，犯舍堕。
问：长受百日请，中间得受他一食二食不？答：施主听，得。不听，不得。
问：乞食长，得与人不？答：先无贪心取，长得施众生。若无众生，举着树头，有众生啖好。若无众生，明日还自受水取食，不得弃之，以信施至重故。所以还得自取者，以更无主故，如郁单越取食法。
问：比丘食，或舍一口饭吐之，取一揣饭弃之。犯事不？答：犯堕。
问：主人殷勤，得长受请不？答：若其处得行道，无众难、无乏短，得往。
问：主人请食，得遣人代不？答：若主人意无在，得。若主人慊代，去者犯堕。
问：鬼子母食可食不？答：咒愿然后可食。
问：主人施比丘牛马奴供食直，得取不？答：得取用，不得卖。唯一切凶器仗皆不得受。
问：人自出物供斋，斋竟去。余物，后僧来得食不？答：打揵椎得食，不打椎犯盗。
问：比丘共槃食他分，犯何事？答：若问听，无罪。不听食，取犯堕。若不问，亦犯堕。所以不犯盗者，以共仰手受故。
问：比丘乞，前人问是好比丘非？答是得物，犯何事？答：实好言好，犯堕。不好言好，犯弃。
问：比丘一切长物施人，言：我后须，还自取。得尔不？答：得与可信者，然后更语一人：我物施与某比丘。若取还语，不得辄取。
问：比丘病时得离钵食不？答：重病得，小小轻者皆不得。
问：比丘疾病，三衣不持，犯何事？答：大困无所识知得，有觉知不得。
问：看病人不语病者，私用钱与他病人作衣食汤药。犯何事？答：若用五钱犯弃。若后语病者，病者欢喜，不犯。若病者瞋慊，不偿亦犯弃。
问：为病故，主人日供一百钱。五十便足，余者得与余病人作食药不？答：病者自与便得。
问：病比丘无人看，比丘得与作食不？答：山泽无人处，日中不得往还，得作七日。先净薪米受取得作。
问：病人须酒一二升下药，可与不？答：若师言必差，听和药服，不得空服。
问：比丘病，得服气不？答：不得，以同外道故。
问：比丘肿病，得使人唾吮不？答：不得。
问：比丘病困，或阙衣钵施众，或卖用作福，犯何事？答：若更得弊故即受得，无者犯舍堕。
问：亡比丘物，都不打揵椎不羯磨而分，犯何事？答：界里十人以上，尽得打揵椎而羯磨。若不打揵椎而羯磨、若打揵椎而不羯磨，尽犯弃。所以尔者，一切亡比丘物尽属四方僧故，不得辄分。若界外五人以上，得羯磨分。不须打揵椎，以无界故。四人以下不得羯磨分，若分犯弃。当赍诣僧中，若自取赍去至异众，初入界不犯，出则犯弃。如是复至余众，一出界一犯弃。弟子持师物去亦尔。
问：比丘亡，弟子不持师物与众，辄自分处供养僧。僧可食不？答：其弟子先知法者，有罪。僧不打揵椎不羯磨而食，犯舍堕。
问：若师亡，僧羯磨分物，弟子应得分不？答：应得，即是僧故。
问：若师亡，更无余僧，唯有弟子或五或十。得羯磨分物不？答：得分。即是僧故得分。要打揵椎羯磨，不尔不得。
问：病者无常。供病余物，得与余病者不？答：此是僧物，不得辄与。直五钱犯弃。
问：师徒父母兄弟死，得哭不？答：不得，一举声犯堕。正可小小泣泪而已。
问：或比丘、死时在、羯磨时不在，或死时不在、羯磨时在，各应得分不？答：及羯磨尽得。死时在、羯磨时不在，不得。
问：比丘死，后人与买棺木衣服葬埋与者，犯何事？答：白僧。僧与泥洹僧僧祇支自覆，自余尽入僧物，一切不得埋。埋满五钱，犯弃。若弟子私物得。若亡者不知法，以自分处与者无罪。
问：父母诸亲死，比丘得与办衣棺木埋不？答：都不得。若父母亡者、若病无人供养，得与乞食与半。若自能小小纺绩综事，不得与食，与食犯堕，与衣犯舍堕。况复棺木葬埋耶！
问：病者无常，衣钵先与看病者竟不羯磨，看病者卖为饭僧，僧得食不？答：众未羯磨食，众犯舍堕。若看病者不知法，已作羯磨得食。若未作，众当语法。
问：比丘借人物，前人死，得还自取不？答：一切不得。还自取，犯突吉罗。白众，众还得取。若众不与，犯堕。
问：比丘得为亡师起塔不？答：自物得，用师物作不得。
问：比丘得向师冢作礼不？答：得。难曰：生是我师，已死尚非比丘，唯枯骨而已。何由向礼耶？答：佛在世应供养恭敬，般泥洹后亦是枯骨而已，何以故供养耶？师生以法益人，死后敬礼，有何过也！
问：分物时羯磨已讫，更有僧来，应得分不？答：若三羯磨讫，不与无咎。若及后一羯磨者，犹故得分。
问：三衣浣，要须舍不？答：须舍。若不舍犯堕。当施人，人还乃得更受。
问：三衣尽得徐成不？答：大衣得，中衣小衣不得。
问：小衣得着烧香上讲不？答：无中衣得。若不近身，净洁亦得。
问：浣衣出帛，得用米不？答：不得，犯堕。
问：三衣应施里不？答：里施不施皆得。
问：大衣得着上讲亦得礼拜不？答：无中衣得。
问：三衣得用生绢作不？答：一切绢衣，不见身者得着。
问：比丘瞋忿自坏衣钵锡杖，犯何事？答：瞋恼自坏三衣钵，犯舍堕。坏锡杖，犯堕。坏他物，计钱犯事。
问：三衣得借人不？答：不得出界经宿，若同界内不限日数。
问：入聚落中不着大衣，犯何事？答：着肩上去不犯。若僧使、或为病人，不持去皆不犯。
问：三衣破补便得受。须复施他人耶？答：破容猫子脚，便应施人，人还乃得补受。若先补后施人亦得。
问：钵云何失？答：若缘缺、若穿穴、若破裂、若油不舍，尽是失。缘缺穿穴，不可复持。裂者缀已施人，人还更受。油不舍亦尔。若弃出界经宿不失。
问：钵得覆着壁上不？答：若巾裹得令净处，若囊盛悬壁好，不得覆着壁上。六群比丘覆钵壁上，堕地即破。佛因此制戒，自今以后不得覆钵壁上。覆钵壁上者犯堕，堕地破犯舍堕。
问：早起得用钵食。不用有何咎耶？一切食皆应用钵。若一日都不用钵，犯堕。
问：比丘食饭欲尽，得侧钵刮取饭不？答：得。
问：食饭已讫更啖余果，手得离钵不？答：得。若食未讫亦得暂离。
问：比丘食钵要当擎，亦得放地耶？答：要当擎。若有必缘，放地无犯。
问：比丘以器盛饭停着钵中，得了用钵食不？答：不得，犯堕。
问：钵得借人不？答：得，除自食。
问：钵得炊作食不？答：不舍炊，舍堕。
问：比丘或被劫盗物，未出界，主见本物，不知谁盗，得取不？答：得取。即同九十事中宝相似者。当先作念，若有人认者，不得取。无认者，白众得取。若无众，作界内物取，不以为己物故取。
问：众僧打揵椎食，而限外人不与食，犯何事？答：便是失利，得突吉罗。
问：先比丘教化作百人斋，长一人至十人，应受。不教化比丘，有犯不？答：若打揵椎食，应受教化者，无犯。所以者何？打揵椎请僧，僧多何过！夫打揵椎法，要作意请四方僧，僧来若多若少，一切分财饮食无咎。
问：比丘教化白衣供养众僧，若有外人来乞索，得与一升五升不？答：不得。若知非法，故私与满五钱，犯弃。若白众，众听，得。
问：主人供养僧，长请一日百钱。用五十自供，残者得余用不？答：打揵椎得。若无衣钵，不打揵椎。众和合，得减用。若自损施客僧最善。
问：主人请比丘十日供，十日食残，用作五三日好食，犯何事？答：不犯。但不得更索，索犯堕。若不满十日去，亦犯舍堕。
问：主人请比丘供十日食，自裁作一月食，得不？答：打揵椎得。若不打揵椎，僧有出去者，若不施后人食，后人食己分尽，食他分一饱犯弃，不饱犯堕。
问：父母兄弟破坏，得乞物赎不？答：得。但不得自称己须乞，称为父母兄弟，得。若用讫，长者不得自入，还属所赎人。若自用，其所亲不慊者犯舍堕，若慊不偿犯弃。
问：得酤酒家乞食乞财不？无事得空语不？答：酤酒门一切不得入，若入者犯堕。若更有余门得入。若请比丘会，当问：能受一日戒不？答言：能。与受戒，得往。若不能受戒，但能一日不酤酒，得往。屠家亦尔。
问：劝人饮酒犯何事？答：强劝不饮突吉罗，若饮犯堕。
问：比丘寄白衣物，此人过期不还与，余比丘得取不？答：不得取。若活是有主物，若死是僧物。
问：比丘夜得把火行不？答：冬得。夏灯烛亦得，若把火犯堕。
问：本物直一匹，因行至他方卖得五三匹，可取不？答：不得，犯舍堕。
问：一切戏取物及与，犯何事？答：尽犯舍堕。若不与强夺，犯弃。
问：比丘尝食，得食不？答：不得。知而食，犯堕。前尝食人亦犯堕。若不即忏，其罪日增。昔有一执事比丘，恒知处。当僧家饮食，常手柱器言：取是用是。日日常尔而不忏，命终后堕饿鬼中。有一无著，于夜上厕，闻呻唤声。问：汝是谁？答：我是饿鬼。问：本作何行堕饿鬼中？答：于此寺中为僧执事。问：汝本精进，何由堕饿鬼中？答：持不净饮食与众僧故。问：云何不净？答：众僧有种种器物，见以指柱器，教使取是用是物，犯堕。三说戒不悔，转增乃至重，以是故堕饿鬼中。两手擘胸裂皮，破肉吹。问：何以擘胸？答：虫啖身痛故。问：何以㗱吹？答：以口中有虫故。问：何以呻唤？答：饿极欲死故。问：欲食何物？答：意欲食粪而不能得。问：何故不得？答：以诸饿鬼多，见推排不能前。无著言：我知奈何？鬼言：愿众僧见为咒愿。答：可尔。无著即还向众说，彼人堕饿鬼。众僧问：本行精进，何故堕饿鬼中？答云：本以不净饮食与僧而不悔故。愿众僧与彼咒愿。即为咒愿，便得食粪不复呻唤。以是证故，知大比丘不得以手自造饮食及柱触僧器物。若非僧器、若受得行与僧，无犯。
问：师命弟子贩卖作诸非法，得远离师不？答：得违舍去。弟子有四因缘应住：一者与法与食、不与衣钵，应住。二者与法与衣钵、不与食，应住。三者与法与衣钵与食，应住。四者与法，不与衣钵、不与食，应住。若师都不与法、不与衣钵食，法应去。
问：夫净，何者须净？净有几事？答：果菜须刀手火净，唯谷米须火净。果已净，食子无苦。
问：礼拜得着靴履鞋不？答：净洁者得。
问：比丘畜奴牛驴马，犯何事？答：犯舍堕。不悔转增如上。
问：比丘教他贩卖，犯何事？答：犯舍堕。
问：画作幡华卖得物，犯何事？答：犯舍堕。
问：白衣投比丘为道，未度，得食僧食不？答：白僧得，不白犯堕。
问：比丘为僧乞食在道路，己身得食众僧食不？答：若去时先白僧，僧听，得。若去时不白，还白听，亦得。若不听，还偿。若不偿，计钱直犯重。
问：若他人持食具寄屋中经宿，有犯不？答：不犯。
问：续明油一升二升得着自房中不？答：得。
问：药酒得着自房中不？答：病得七日。
问：都不用杨枝，有犯不？答：犯堕。
问：未晓，得杨枝不？答：明星出后得，用犯堕。
问：中食后口得用杨枝不？答：得用，若不用纯灰皂荚。计都不用，犯堕。过中亦犯堕。中后除药，一切草木有形之味不得入口，犯堕。
问：若无杨枝，口得用一切余木不？答：尽得。
问：贫乏得入市乞不？答：中前得，中后不得，亦不得乞钱。若欲乞钱，当将一白衣沙弥亦得。
问：人捉比丘卖，得走不？答：初时得，经主不得。
问：比丘戏得物，作食请比丘，得食不？答：不得，犯堕。
问：比丘尼不精进，可劝罢道不？答：无此理。
问：合药施人而不知裁节，服者死。犯事不？答：好心与无犯，恶心与犯重。
问：比丘或十腊五腊，竟不诵戒。犯何事？答：若不诵，或食人信施，日日犯盗。若先不知，犹得忏悔。
问：一切鬼神屋可寄宿不？答：行路得宿。有触扰意住犯堕。
问：比丘啖生肉犯何事？答：犯堕。
问：二男行欲不竟，犯何事？答：犯决断。
问：二男欲口戏拟便止，犯何事？答：犯堕。成者犯决断。
问：床席他人于上行欲，其处可住不？答：见处净可住。
问：已唱僧跋，上坐未食、下坐先食，犯何事？答：闻唱便食，不犯。
问：比丘不具六物，犯何事？答：不乞作犯舍堕，若乞不能得不犯。
问：比丘大寒得通衣卧不？答：着衣得。
问：比丘自称贵姓及持戒，强力乞得，犯何事？答：犯舍堕。
问：姊妹有肿病、或有痛处，比丘手案此处可治，犯何事？答：若起心犯决断，不起犯堕。
问：妹姊无儿息，语比丘：教我方术。比丘即教。犯何事？答：犯决断。
问：寄比丘物与人，竟不与，犯何事？答：自取不过犯重。着故坏还，计直轻重。
问：聚落中都不着衣，犯何事？答：犯堕。
问：比丘噪，犯何事？答：若聚落众中一作犯堕，三谏不休犯决断。
问：聚落中持弓刀看，犯何事？答：先不知法无犯，知突吉罗。
问：比丘骑乘，犯何事？答：雄者一往犯过，三谏不止犯决断。雌者一载犯决断。
问：聚落中，比丘看白衣斗，犯何事？答：犯堕。
问：比丘暂捉棋子弄而戏，犯何事？答：犯堕。
问：聚落中，三岁小儿抱呜口，犯何事？答：犯堕。
问：聚落中合白衣相扑，犯何事？答：犯突吉罗。
问：聚落中看白衣合畜生，犯何事？答：知非法故看犯堕，不知不犯。内起淫心、口有染污言，犯决断。
问：比丘食不足，得嘱未具戒者不？答：得，唯除婆罗门。
问：山中旷野中见一无主器物，可取用不？答：得用。要须语王、若王家之人，若语余人得用。不得持去，犯舍堕。
问：道人作医，得取物不？答：若慈心治得作，恶心不得。无衣钵，前人与得取。若有衣钵，前人强与，为福事得取。若人不与，亦不得为福乞，犯舍堕。
问：食巾或少多，将菜饭捉堕上，要须浣不？答：不污亦须曰浣。若有沙弥白衣，付之曰从受，不犯。若已付，着室中无苦。若不付又不浣，犯舍堕。
问：比丘私房，小小出不闭户，有犯不？答：犯舍堕。
问：比丘私房内拍手笑，犯何事？答：犯舍堕。
问：比丘得踯过小水小坑不？答：不得，犯堕。昔有一优婆塞，请一比丘欲与作一领好衣。比丘即随去，中道有一小水，比丘便踯度。此优婆塞便嫌心念：我谓是好比丘，欲与一领好衣，而更趒踯沟坑。我归当与半领衣。此是无著人，即其人念，前行见水复故踯过。贤者复念：我归当与一张粗㲲。前行见水复踯过，贤者复念：我归当与一顿食。无著复知其念，前行见水便举衣涉渡。贤者问比丘：何以不踯渡？比丘言：卿前与我一领衣已，一踯过水正得半领，复一踯正得一张粗㲲，复一踯正得一顿食。我今所不踯者，恐复失食。贤者乃知是得道人，便向忏悔，将归大供养。以此验之知，比丘不得踯过坑水。
问：比丘走，犯何事？答：犯堕。有急事不犯。
问：有人出家之后，还来盗本家物，犯何事？答：犯弃。所以尔者，初出家时一切尽舍，非己物故。
问：比丘本在俗时，共父母兄弟藏物。出家后家人尽死，比丘还自来取物。犯何事？答：若自取犯弃。若有所亲白衣，可语使取作福，应分半与官。所以尔者，此物无主应属官，不得全取。取犯重。
问：师更受戒小弟子，弟子得下腊下戒及在下行不？若不下，得为作礼不？答：都无此理。
问：比丘行他田地中，或有苗或无苗，有事不？答：有苗犯堕，急事不犯。无苗尽得。
问：大悔人已发露，或五三日、或有难众僧分散。罪得决不？答：更求众乃决。
问：王者问比丘吉凶事，比丘为说，然后供养。犯何事？答：若得食犯堕，得衣犯舍堕。若说征伐得供养，犯重。
问：比丘有缘事，俗田行，得不？答：得。
问：比丘未满五腊不依止，犯何事？答：不依止师，若饮水食饭，日日犯盗。若先不知法，犹得忏悔。
问：若比丘或十腊，不诵戒。答：同上依止。
问：比丘市卖，自誉己物过价。前人信，贵买。犯何事？答：犯盗。
问：比丘行迥路，有食无人受。云何得食？答：正得舒一手下向一捉食便止，过犯堕。
问：比丘船行水大不得下，得水中便利不？答：得。
问：比丘书经竹木上，诵讫拭去，犯事不？答：犯堕。
问：未满五腊，得并入诵律不？答：不得。为可粗教诫而已。若诵犯堕舍，大戒不灭沙弥戒故。是沙弥非？答：非。
问：比丘昼眠犯何事？答：开户不得，犯堕。
问：比丘得倚堕伏地不？答：私户得。众中不得，犯堕。
问：比丘舍内都不着三衣，犯何事？答：坐禅诵经，不着犯堕。
问：比丘行道着泥洹僧，得系脚不？答：大寒得。
问：比丘畜漆器，犯何事？答：漆木器尽不得用。用犯堕。
问：比丘已食手、或搪饮食污手，更得受食不？答：得。
问：比丘至上房中不坐辄坐，犯何事？答：犯堕。
问：比丘旋塔，或比丘尼、优婆夷随后旋。有犯不？答：若有优婆塞不犯。
问：比丘生菜已净，有根得食不？答：得。
问：弟子远行寄师物、或师寄弟子，过期不还，或经年岁，可取用不？答：若去时无言，不得用。若知在，是有主物。若死，是僧物。
问：比丘教白衣不祭一切亡人，为是理不？答：非。假使父母不食，敬心供养，亦得其福。
问：众中得共师并坐不？答：不接，得共盘食。
问：比丘不寒，三衣礼佛，犯何事？答：众多突吉罗。
问：比丘得手自合药不？答：被净草得。
问：比丘休道意已，着俗服经时，向其尊礼拜之，礼然后还来投众，求服常位。为应听不？答：若不舍戒者，应听。
问：比丘知其父母兄弟破落属人，而不购赎，有罪不？答：若为行道，不赎无罪。
问：若人白僧，称言圣众，得然可不？答：不得然可。
问：若人持物施僧，言施圣众。应受不？答：若不言：得分。得取，以众通有俗故。
问：行道过水，使人负渡。犯何事？答：若不老病，犯堕。
问：众僧家奴，比丘得小小请使不？答：小小取与得，大事不得。
问：比丘养爪甲长，犯何事？答：犯堕。
问：上坐比丘未浴，下坐于前浴，有犯不？答：犯堕。
问：比丘器中忽有异物、或复弊故，不知谁许，可取用不？复可弃不？答：与僧，不得私用。
问：有一住处多去来僧，所有遗亡，或是新或是弊衣，永无取用者。可取不？答：与众僧。众僧停一月一岁后得用。若后主来，僧物偿。若是贵珍宝，众后不能偿者，勿用。
问：比丘有知旧白衣来造，己得语上坐维那持僧食与不？答：僧先令得，不令不得。
问：比丘舍道还俗，后更出家。前师故是师非？答：非是。
问：临坛诸师僧可呼言师不？答：无此理。不从受法者，尽不得为师。
问：一切师得呼为和上不？称为弟子不？答：不得。正可敬重，如俗中之尊。
问：三自归趣得人受，复有不应受者不？答：除五逆罪得。
问：三自归斯行何事？答：身口意不行邪事，及不随邪见师。
问：云何犯三归？答：好邪见，随外道师。
问：若犯三自归，云何悔？答：向本师悔。若无本师，向余比丘亦得。
问：若不能持，得还不？答：得。问：若还。还云何？答：向本师、若一比丘言：我从今日以后，不复能归佛法归比丘僧。如是三说。若不满三，故成就三归。
问：或人受三自归，乃悔宿命恶逆，为是理非？答：无此理。
问：三归正得从一人受，复得从三人各得受一归不？答：不得。
问：受三归法要终身，复可得一年半年十日五日不？答：随意多少。
问：若从师受一年半年自归，日满后故是师非？答：一从受法，终身是师。
问：三自归，得但受一二归不？答：不得。
问：受三归，现前无师得逢，从文受不？答：不得。
问：先受三归犯不悔过，得更受不？答：不得，要当悔。若欲当受，舍先所受。若不舍更受者，不得。
问：不受三归，得受五戒不？答：不得。
问：若受三归，犯而不悔者，得受五戒不？答：不得。
问：受五戒法，可得但受五日十日一年二年不？答：随意多少。
问：犯五戒不悔，得更受不？答：不舍不得更受，不悔亦不得舍。
问：五戒尽得悔不？答：若杀人、淫其所尊及比丘尼、盗三尊财，尽不得悔。余得悔。
问：五戒若不能持，得中还不？答：得还。若欲都还五戒者，合三自归还，言：从今日佛非我尊，我非佛弟子。如是至三。法僧亦尔。若还一二三四者，但言：我从今日不能复持某戒。如是至三。若不满三，戒犹成就。
问：五戒可从五师各受一戒不？答：得。
问：既受五戒偏所重，可但分还一二不？答：得。
问：五戒可但受一二三不？答：得随意多少。
问：比丘犯重戒或犯酒戒，得不？答：得。
问：颇有八戒白衣不？答：无。唯有八关齐。
问：不受五戒，得受十戒不？答：若先三自归得。以十戒中即有五戒，亦不复受。
问：犯五戒不悔，得受十戒不？答：不得。若先不知，悔已而受，不悔不得。
问：若师犯重戒，从受十戒，得不？答：不得。
问：若犯重戒，受十戒得不？答：不得。
问：沙弥犯十戒，尽得悔不？答：同上五戒。
问：悔须众不？答：不须众，但向本师得了。若现在无师，向余一比丘亦得。
问：沙弥半月一说戒不？答：无此理。所以尔者，以沙弥戒不函俗人，然终已可。说须十五日一集。
问：沙弥犯戒，得还向沙弥悔不？答：不得。
问：沙弥得着俗服不？答：不得。
问：师有种种违法事，沙弥得舍更求师不？答：得。
问：沙弥叛师，以白衣师综习俗，竟不舍戒。或经年月，还来投师，故是沙弥非？但悔过而已，不须更受戒耶？答：故是沙弥，但向师忏。本不舍戒，不得更受，受亦不得戒。
问：沙弥为贼所抄，经历年月、或转经主，得逃不？答：转经主不得。
问：沙弥犯禁，师僧已摈谢，得更出定不？答：若不舍戒，故是沙弥，可忏而已。
问：白衣时从沙弥受五戒，然后出家受大戒，本师故是沙弥，得呼为师不？答：得呼为师，但不得为礼，沙弥应作礼。白衣时从尼受五戒，然后出家亦尔。
问：比丘贪资之物，其罪甚重。昔有一比丘，贪着一铜铙，死后作饿鬼。众分物竟便来，其身绝大，黤黮如纯黑云。诸比丘惊怪：此是何物？众中有得道者言：是死比丘贪着铙故，堕饿鬼中。今故贪惜，来欲索之。诸比丘即以铙还，既得便捉，舌舐放地而去。诸比丘还取之，而绝臭不可近。复使人更铸作器，犹臭不可用。以此验之，知贪为大患。比丘贪着衣服，乃有自焚之酷。昔有一比丘喜作衣，昼夜染着，得病困笃。自知当死，便举头视衣，内起毒想，言：我死后，谁敢着我此服者。不久便命终，作化生蛇，还来缠衣。众舁死比丘出烧葬讫，遣人往取衣物。见蛇缠衣，延咽吐毒，不敢近。即还白众，具说所见。诸比丘便共往看之，都无敢近者。有一比丘得道，便入四等观，毒不中，便往近之，语言：此本是汝衣。今非汝有，何以护之？便即舍去。不远入一草，毒火出然草，还自烧身命终。即入地狱火烧，一日之中三过被烧，皆由贪害。
若僧听！多萨阿竭所受岁坐，比丘应尔。我从岁始至今岁竟，六月中多所违失。违失者戒事，除二鼻贰事，余不除。是世尊集和僧所教敕，今我是思念，共诸君发露陈说所违失事，君各忍受。我若九十日，无世尊定、无世尊智、无世尊戒故，多犯。无世尊智、无世尊戒故，犯。无世尊戒故，犯。无世尊智故，多失教事。无世尊定故，多犯乱意，或念欲法、不行欲事，或念盗法、不行盗事，或念杀法、不行杀事，或念欺法、不行欺事，或念僧伽婆尸沙法、不行僧伽婆尸沙事。
此九十日中所犯事，通威仪。
问：白衣欲出家，比丘即受，更为请师。故是师非？答：非师。若从受法者可为师，若依随者可为依止师。
问：若有比丘不舍作沙弥，即大道人而更受戒，为僧不？答：得。
问：若不得戒，前所受戒故在不？答：在。
问：后师是非？答：非。
问：多人受戒而并请一人为师。可得十人五人一时受不？答：无理。
问：沙弥受大戒，请一比丘为大戒师。而此比丘不知羯磨及受戒法，转请一人与授。以何者为师？答：与戒者为师，是无法非师。授五戒比丘，唯得授婆罗门。于余者尼授，比丘不得问中间事。问者，犯僧残。
问：一切所有，王者不全施，得不？答：王者不嫌便得。
问：见人行欲不呵，犯事不？答：前人可谏，不谏犯堕。若不可谏，向一比丘好发露。
问：比丘先犯事，更受戒，得共住不？答：犯重不得更受戒，决断悔过得。更作不悔亦不得，况得共住。
问：有急事比丘持弓箭上船。可随去不？答：主犯重，寄载犯舍堕。
问：比丘官逼作非法，犯何事？答：不得作。
问：二男共戏便止，犯何事？答：成犯决断。
问：比丘盗听二男行欲，犯何事？答：无欲心听，犯堕。有欲心听，身不失，犯不失突吉罗。
问：比丘病，不能得行，乘车马不？答：雄者尽得。雌者无想犯堕，有想犯决断。不知是雌无罪。
问：比丘嫌经不好，卖去更作好者，犯何事？答：卖经如卖父母罪同。
问：二男角力，犯何事？答：犯堕。
问：畜生行欲，比丘验令全别离。犯何事？答：犯堕。
问：着小衣行、留大衣，得受人施不？答言：得。
问：比丘夏中得受僧物不？答：若施僧物，即应分，不得亭。
问：比丘有好知家，结事委任之，更异比丘从乞得物。犯何事？答：观主人意恶，不得，犯舍堕。知主意好，得取。
问：鸠雀于人舍内作窠，比丘破，或塞鼠孔。犯何事？答：鸠雀未有子得去，有子不得。鼠穴唯有一孔，不得塞。若有内外孔，得塞内者。
问：比丘得与师及同学得作书不？答：在他方情通，异国不得。
问：人出家，王法父母不听，为得戒不？答：不得。
尔时目连从座而起，白佛言：世尊！快说毗尼。于如来灭度后，谁能受持如是毗尼？
佛告目连：思学毗尼者，当知是人能修行如是毗尼。佛告目连：吾灭度后，若有比丘比丘尼诽谤如是毗尼者，当知是人是魔朋侣、非吾弟子。如是人辈，世世学道不成，不出三界。吾今怜愍诸众生辈。
是时目连闻佛所说，欢喜奉行。