三、苦行流通二：初、標敘藥王昔為喜見菩薩，精苦為法燒身然臂，其於釋迦法中受持是經，一切天人無如之者。今示其本因，使人跂慕，共尊此道，故名。而為苦行流通，即宿王請問難行苦行是也。
竊觀此經以智立體，以行成德，前之智境所以遣情顯解，後之行境欲其解終趍行，如藥王之燒身，妙音之隨應，觀音之普門，妙嚴之轉邪，普賢之勸發，皆示實相行境，使人忘情絕解，隨行悟入。故說是時，八萬菩薩得解一切語言，則以苦行成圓通之德也；說時，華德菩薩得法華三昧，則以妙行成實相之德也。說時，八萬之眾發無等等心，則以圓行成最上之德也；及說，則六萬八千人得無生法忍；說，則八萬四千人得法眼凈，此又以神力正力助成德行；乃至說時，沙數菩薩得旋陀羅尼，塵數菩薩具普賢道，則以常行成不德之德也。
夫能底此，則法華妙行至矣盡矣，故終會焉。然始於苦行，終於常行者，將欲以行成德，非精心苦志，無以深造，故必精苦而後造妙，造妙而後能圓，能圓而後真契普賢常行，亦教之序也。
二、釋文十二：初、宿王發問爾時，宿王華菩薩至及此聲聞眾，聞皆歡喜。
此品因宿王華發起者，為明宿世弘經自在之因。
二、佛示往因三：初、所師之佛爾時，佛告宿王華菩薩至七十二河沙大聲聞眾。
智慧真光幽明并燭，不為物累，故號日月凈明德。眷屬法侶，三乘體具。
佛壽四萬二千劫至以為供養。
女有五障及四趣皆難報。樹去臺一箭道，言其蔭廣也。
爾時，彼佛為一切眾生至說法華經。
藥王尊經自此始。
是一切眾生喜見菩薩至得現一切色身三昧。
精進一心滿萬二千歲，而後得現一切色身者，一切色身不離根塵中現。所言滿萬二千歲，即依根塵十二處圓融互照，至於功行滿足之時也。圓融互照，得其實相，則知根根塵塵一切色法咸一實相所現，由是以一實相融一切根塵，於一根塵現一切色法，交徹融攝，重重無盡，是名滿萬二千歲，得現一切色身三昧，此即深證實相行境也。
華嚴多舉過量劫數直明，以無限智悲，修如是行，曾無限量之心，此經過量之數，凡皆如之。
三、苦行遵奉三：初、神力供養得此三昧已，心大歡喜至以供養佛。
此三昧香，非人間比，所以六銖價直娑婆也。二十四銖為一兩，六銖言少分耳。
作是供養已，從三昧起至作是語已，而各默然。
神力所化，不過外財，財不及法，故復然身作法供養。薰陸，乳香也。兜樓婆，草香。畢力迦，丁香。膠香，松香也。即服諸香。又飲華油滿千二百歲，表以妙德妙行凈治根塵也。香油外涂，表內外俱凈也。寶衣纏身，灌諸香油，以神力然身，光明遍照等，表被忍辱衣，資妙行力，以智慧火，爍滅幻緣，顯發真光，照明法界。此皆顯示法力行境。所以諸佛贊言，是真精進，真法供養也。
彼華香繒幡之勝，特外物耳，國城妻子之重，特愛緣耳。非法供養，故皆不及。夫為法不顧其身，非特佛氏也。至人得道，皆能外形骸，忘死生，或喪之若遺土，或喜之如決疣。若楊雄不羨久生，孔圣甘於夕死。凡以達本知常，恃有不亡者，存而蘄脫乎塵垢，患累故也。而大圣又能固之以悲愿，濟之以神力，故燒身然臂，曾無憂吝，世俗或駭其所為在，至人觀之，與遺土決疣一而已。亦以妙覺圓照，離於身見，得蘊空故，乃能如是。
若識見未亡，諸蘊違礙，不達法行，空慕其跡，是徒增業，苦為妄作之兇矣。十住斷結經云：過去有女，名提謂，孤寡多難。或告之曰：今身之厄，由前世之罪。欲滅前罪，莫若舍身。有道人辨才曰：先身罪業，隨逐精神，不與身合，徒自燒身，何於苦惱，欲求善報？故律制燒身、然指悉皆得罪，而大乘或聽許者，以大乘之人法行備故，非妄作故。
其身火然千二百歲，過是以後，其身乃盡。
直使六根六塵一切洞徹，故千二百歲其身乃盡。
三、後身供養四：初、生處一切眾生喜見菩薩至忽然化生。
三昧功成，不為身累，生死去來，猶如夜旦。
即為其父而說偈言：大王今當知至為求無上慧。
敘前緣也。
說是偈已至我今當還供養此佛。
先供佛已，謂然身之後也。於然身之後，得陀羅尼及聞萬億偈，乃依法性身而得，依法性土而聞也。由依性土而聞故，有八百萬億等偈，蓋亦稱性而說也。初聞經之後，得現身三昧者，由證得法身故，應物現形無非妙體也。然身之後，得語言總持者，由離諸相見故，圓通眾音無非真說也。體無非妙，則森羅萬象皆一切色身；說無非真，則雀噪鵶鳴皆語言三昧。非深證行境，超情離見者，何以與此？甄迦羅等，即俱舍論六十大數中第十六、十八、二十之數。
白已，即坐七寶之臺至合十指爪，以偈贊佛：容顏甚奇妙，光明照十方，我適曾供養，今復還親覲。
敘往昔然身之緣也。
爾時，一切眾生喜見菩薩至世尊猶故在世。
師資道合，知其將化，故發此問。
爾時，日月凈明德佛告一切眾生喜見菩薩至於夜後分入於涅盤。
佛法，通指三乘菩提法，別指大乘菩薩。弟子，言法眾。三千寶界，言化境。寶樹給侍，言所御。勑以舍利起塔者，戒定余勳欲沾無際故也。若干者，不定之數，意任其緣力耳。
爾時，一切眾生喜見菩薩至垂諸幡蓋，懸眾寶鈴。
現滅不滅，圣意所知，而悲感戀慕者，示與眾生同一悲仰耳。須彌四海，剡部居南，言海此岸，即南岸出美栴檀。積之為&#;，以奉闍維，示誠敬也。佛說火化之法，在己則顯三昧之力，播熏練之功，故化火自焚，舍利迸透；在人則掩臭腐之穢，免螻蟻之食，使其魄不滯，其神清升。而此方以臥淤膿於荒郊，埋腐骸於朽壞為是。且以火化為不忍，方其穴地，負土全體而坑之，為可忍耶？二皆出於不得已耳。
達者觀之，一等歸盡，則臥淤埋腐，不若火化之愈矣。自道觀之，沈之可也，露之可也。衣薪而棄諸溝中，袞文而納諸石擲，無不可者，奚足為焚瘞之競？
爾時，一切眾生喜見菩薩至一切色身三昧。
昔之然身，為離相見，今復然臂，為除法執，故令小乘離諸見執，發正道心，根境圓融故，皆得住現身三昧也。昔之求佛滿萬二千歲，今之然臂復七倍其久者，言益以無限智悲，行菩薩大行。如其智悲有限，何足以化無數無量之人？
爾時，諸菩薩至而今燒臂，身不具足。
愛見未忘，故哀其不足，此初心菩薩而已。
於時一切眾生喜見菩薩至福德智慧淳厚所致。
臂之於手為辟，能役眾指，而我無所役，則兩臂表我執、法執根本也。我執能生煩惱，續諸生死，法執能生所知，礙正知見。舍一存一，則為二乘，故舍兩臂，必當得佛。還復如故者，若果得佛，即無所舍矣。此非淺薄所能，故稱淳厚。
當爾之時至一切人天得未曾有。
以非常之事，感非常之瑞，人天因是得大法利也。上皆敘往因。
佛告宿王華菩薩至無量百千萬億那由他數。
此結答若干難行苦行之問。
宿王華！若有發心至而供養者。
手足之指，譬微細執著，能障菩提故。欲得菩提者，雖未能頓舍，且欲微而損之，亦勝有為之福，故曰能然一指，勝諸供養。夫圣人言行，動必有法，非徒教末代然手足以求福也。茍不明此，殘形焚穢竟何益耶？故藥王將欲然身，且以法行凈治根塵，使功行滿足，然後以神通力化火自焚，其光能照河沙佛界。後人欲睎其跡，如斯可矣。
若復有人至其福最多。
七寶供養，其福有限。一偈超悟，非限量福。
六、廣顯勝德十：初、深大宿王華！譬如一切川流江河至最為深大。
川流江河已異於溝港，而海為深大。如來所說已異於小乘，而此為第一。
又如土山、黑山至於諸經中最為其上。
環須彌之外，有土山、黑山，而堅大不及鐵圍；大海之內，有十寶山，而貴高不及須彌。土山、黑山，譬人乘、天乘之經。鐵山、寶山，譬二乘、菩薩乘之經。須彌則譬一乘之經，故曰最上。
又如眾星之中至最為照明。
諸經設法，為破昏冥，然微茫漸顯，如星之照。此經頓悟，陰翳俱盡，圓融廓徹，如月之明。
又如日天子能除諸暗至能破一切不善之闇。
日光出時，不與冥合。人得正智，諸闇自除。
又如諸小王中至於諸經中最為其尊。
前言最上，明部分；此言最尊，明威德。
又如帝釋至諸經中王。
三乘之教，隨機稱尊，不能相攝。此經會三歸一，為諸經之正統。
又如大梵天王至及發菩薩心者之父。
大梵，即娑婆界主。父，言為之依怙。
又如一切凡夫人中至亦為第一。
四果未離凡位，而支佛為第一，以根利故；眾生未離凡夫，而因經為第一，以乘勝故。
一切聲聞、辟支佛中至最為第一。
前於凡夫推第一，此於三乘推第一，後於佛位推第一，乃增進顯勝也。
如佛為諸法王；此經亦復如是，諸經中王。
總而舉之，以圓顯勝德也。然顯經勝德，只此可盡，而必引諸義者，明妙法隨機在處皆勝故也。
七、廣顯勝功三：初、總標宿王華！此經能救至充滿其愿。
如清涼池至如炬除暗。
燈能發明，未能除暗。
此法華經亦復如是至能解一切生死之縛。
眾生眾苦病痛縛著，皆因迷妄。能開佛知見，則一切皆離。
八、廣顯勝益五：初、書持益若人得聞此法華經至籌量多少，不得其邊。
若書是經卷至所得功德亦復無量。
薝卜已下皆華名，以此熏作香油。
宿王華！若有人聞至盡是女身，後不復受。
為正因故，功德無邊。女人能持，可盡障漏。
若如來滅後，後五百歲中至諸垢所惱。
大集經云，佛滅後，初五百歲解脫堅固，第二五百歲禪定堅固，第三多聞堅固，第四福德堅固，第五斗諍堅固，即後五百歲也。斗諍堅固，則善根難得，故雖女人，可致勝福。此就劣顯勝，意兼男也。貪、瞋、癡，為根本煩惱，憍、嫉等垢，為隨煩惱。既生安養，所依者凈業，所會者善人，故無垢惱也。
得菩薩神通、無生法忍至千佛共說，不能令盡。
心法俱寂，而能照用，名菩薩神通、無生法忍。心寂根凈故，能見多佛，華嚴十地菩薩功圓智滿，心境交徹，能見多百佛至多百千億那由他佛，其意同此。非有為福故，不能焚、漂。稱實相德故，說不能盡。
汝今已能破諸魔賊，壞生死軍，諸余怨敵皆悉摧滅。
贊其所得法忍妙力也。諸魔賊，即五陰煩惱等。生死軍，即無明六識等。賊言侵害，軍言攻擊。余怨，即隨情對境之惑業，以得是忍故，皆悉摧滅。
善男子！百千諸佛至無有與汝等者。
上皆諸佛遙贊之言。
宿王華！此菩薩成就如是功德智慧之力。
結勤修益也。
若有人聞至所得功德如上所說。
一稱經名，則蓮華出口，一能隨喜，則法香在身。善種不亡，功成自著。如上者，指。
是故，宿王華至病即消滅，不老不死。
真知見力，卻癡愛病，是為良藥也。癡愛病除，則生死緣斷，頓證真常，何復老死？如般若智照，能空五蘊，度苦厄，無老死是也。
宿王華！汝若見有至應當如是生恭敬心。
散華作念等，令生心如佛想也。取草者，佛成道時，取吉祥草為座。
說是藥王菩薩本事品時至語言陀羅尼。
喜見聞經，即得現身三昧。及然身之後，即得語言總持。為證得法身，離諸相見，而洞契妙圓故也。及其然臂，則聲聞得住現身三昧。今說本事，則菩薩得解語言總持者，蓋由悟其然身然臂之事，亦能離諸見執，洞契妙圓，此所謂以苦行成圓通之德也。然皆得三昧，又得總持者，現身三昧，隨類分形，語言總持，隨類說法，二者蓋常相需，而皆由妙法所證。故說時，諸菩薩眾亦得是三昧及陀羅尼。
多寶如來於寶塔中至利益無量一切眾生。
非宿曾成就聞持自在之德，不能發起是利。