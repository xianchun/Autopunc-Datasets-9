毛詩序：小明，大夫悔仕於亂世也。
小明明明上天，照臨下土。我征徂西，至于艽野。二月初吉，載離寒暑。心之憂矣，其毒大苦。念彼共人，涕零如雨。豈不懷歸？畏此罪罟。
昔我往矣，日月方除。曷云其還？歲聿云莫。念我獨兮，我事孔庶。心之憂矣，憚我不暇。念彼共人，睠睠懷顧。豈不懷歸？畏此譴怒。
昔我往矣，日月方奧。曷云其還，政事愈蹙。歲聿云莫，采蕭穫菽。心之憂矣，自詒伊戚。念彼共人，興言出宿。豈不懷歸？畏此反覆。
嗟爾君子，無恆安處。靖共爾位，正直是與。神之聽之，式穀以女。
嗟爾君子，無恆安息。靖共爾位，好是正直。神之聽之，介爾景福。
小明，五章：三章，章十二句；二章，章六句。
莫，延文本作暮。睠睠，延文本作眷眷。奧，延文本作燠。