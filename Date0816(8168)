毛詩序：白華，孝子之絜白也。
有其義而亡其辭。
毛詩序：白華，周人刺幽后也。幽王取申女以為后，又得襃姒而黜申后，故下國化之，以妾為妻，以孽代宗。而王弗能治。周人為之作是詩也。
小雅魚藻之什白華白華菅兮，白茅束兮。之子之遠，俾我獨兮。英英白雲，露彼菅茅。天步艱難，之子不猶。滮池北流，浸彼稻田。嘯歌傷懷，念彼碩人。樵彼桑薪，卬烘于煁。維彼碩人，實勞我心。鼓鍾于宮，聲聞于外。念子懆懆，視我邁邁。有鶖在梁，有鶴在林。維彼碩人，實勞我心。鴛鴦在梁，戢其左翼。之子無良，二三其德。有扁斯石，履之卑兮。之子之遠，俾我疧兮。
白華，八章，章四句。
