慶元府雪竇聞庵嗣宗禪師，徽城人，族陳氏。幼業經圓具，冠依妙湛慧禪師，詰問次，釋然契悟，慧以麈尾付之。後謁宏智，蒙印可，其道愈尊。出住普照，徙善權、翠巖，遷雪竇。
上堂曰：人人有個鼻孔，唯有善權無鼻孔，為甚麼無？二十年前被人掣落了也；人人有兩個眼睛，唯有善權無眼睛，為甚麼無？被人木子換卻了也；人人有個髑髏，唯有善權無髑髏，為甚麼無？借人作屎杓了也。召大眾曰：鼻孔又無，眼睛又無，髑髏又無。諸人還識善權麼？若也不識，是諸人埋沒善權。其或未然，更聽一頌：澗底泥牛金貼面，山頭石女著真紅。系驢橛上生芝草，不是云靄香爐峰。
上堂：空劫田地，歷歷分明，域外風光，堂堂不隱。憑祖父舊年書契，付兒孫今日耕鋤，個中道種不枯，直下靈苗秀實。功中得妙，自然活計興隆；足下無私，方信本無滲漏。得力底，須知來處；飽參底，切忌顢頇。若能步步不迷，即是吾家眷屬。
上堂：翠巖不是不說，只為無個時節。今朝快便難逢，一句為君剖決。露柱本是木頭，秤鎚只是生鐵。諸人若到諸方，莫道山僧饒舌。
上堂：少林坐，庾嶺行，書偈傳衣成戰爭；庾嶺行，少林坐，得髓安心成話墮。兩家公案未曾圓，後代兒孫作殃禍。這殃禍，可煞大，天下衲僧透不過。
僧問：眼若不睡，諸夢自除。如何是不睡底眼？
曰：論劫不曾開。
云：為甚麼論劫不曾開？
曰：不顧一切。
問：如何是道？
曰：雨多根腳爛，日盛鬢毛焦。
云：如何是道中人？
曰：冰肌明似玉，雪體瑩如珠。
問：如何是大通智勝佛？
曰：半夜紅輪耀大地，森羅萬象一時明。
云：如何是十劫坐道場？
曰：大地紅塵起，虛空不展顏。
云：如何是佛法不現前？
曰：陶潛醉石今猶在，五柳陰中不變春。
問：如何是常在底人？
曰：石無星火，拶著便光生。
云：如何是不在底人？
曰：翻身直透千峰外，更不回頭望故關。
云：未審此人如何親近？
曰：白云路斷無消息，佛祖從來不得名。
問：蓮華未出水時如何？
曰：沒卻儞鼻孔。
云：出水後如何？
曰：穿著儞眼睛。
問：如何是返本還源事？
曰：泥牛入土。
云：如何是禪？
曰：強詞奪正理。
云：如何是正法眼？
曰：烏豆。
二十三年十月朔，示微恙。初三，與得法上足翠巖、宗靜言別，泊然而逝。是月十三日，塔全身於寺之西南隅。
常州善權法智禪師，陜府人，族柏氏。壯於西京圣果寺祝發，習華嚴，棄謁南陽謹，次參洪峰智，踰十年無所證，後於宏智言下豁然。出住善權，次居金粟。
上堂曰：明月高懸未照前，雪眉人凭玉欄干。夜深雨過風雷息，客散云樓酒椀乾。
上堂：三界無法，何處求心？驚虵入草，飛鳥出林。雨過山堂秋夜靜，市聲終不到孤岑。
隨州大洪法為禪師，天臺鮑氏子。上堂曰：法身無相，不可以音聲求；妙道忘言，豈可以文字會？縱使超佛越祖，猶落堦梯；直饒說妙談玄，終掛唇齒。須是功勳不犯，影迹不留，枯木寒巖，更無津潤；幻人木馬，情識皆空，方能垂手入鄽，轉身異類。不見道：無漏國中留不住，卻來煙塢臥寒沙。
上堂，舉香嚴上樹話，乃曰：緣
法黃巖之普澤，繼歷數剎。淳熙戊申冬，詔居徑山。
上堂曰：著意忘懷，掘地深埋，空洞無象，髑髏妄想。譬如兩鏡相照，中間早已立象。直饒東澗水流西澗水，南山燒炭北山紅，到這正好吃棒。為甚如此？我王庫內無如是刀。
上堂，舉：教中道：若以色見我，以音聲求我，是人行邪道，不能見如來。然雖恁麼，正是捕得老鼠，打破油甕。懷禪師道：你眼在甚麼處？雖則識破釋迦老子，爭奈拈舐指。若是涂毒即不然，色見聲求也不妨，百華影繡鴛鴦，自從識得金針後，一任風吹滿袖香。
紹熙壬子秋七月示疾，至二十七辰初，說偈而逝。八月二日塔全身於東麓。壽七十六，臘六十。