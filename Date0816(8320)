法顯昔在長安，慨律藏殘缺，於是遂以弘始元年歲在己亥，與慧景、道整、慧應、慧嵬等同契，至天竺尋求戒律。
初發跡長安，度隴，至乾歸國夏坐。
夏坐訖，前行至耨檀國。
度養樓山，至張掖鎮。張掖大亂，道路不通。張掖王段業遂留爲作檀越。於是與智嚴、慧簡、僧紹、寶雲、僧景等相遇，欣於同志，便共夏坐。
夏坐訖，復進到燉煌。有塞，東西可八十里，南北四十里。共停一月餘日。法顯等五人隨使先發，復與寶雲等别。燉煌太守李暠供給度沙河。
沙河中多有惡鬼、熱風，遇則皆死，無一全者。上無飛鳥，下無走獸。遍望極目，欲求度處，則莫知所擬，唯以死人枯骨爲標識耳。
行十七日，計可千五百里，得至鄯善國。其地崎嶇薄瘠。俗人衣服粗與漢地同，但以氈褐爲異。其國王奉法。可有四千餘僧，悉小乘學。諸國俗人及沙門盡行天竺法，但有精麁。從此西行，所經諸國類皆如是。唯國國胡語不同，然出家人皆習天竺書、天竺語。住此一月日。
復西北行十五日，到焉夷國。焉夷國僧亦有四千餘人，皆小乘學，法則齊整。秦土沙門至彼都，不預其僧例。法顯得苻行堂公孫經理，住二月餘日。於是還與寶雲等共。
爲焉夷國人不修禮義，遇客甚薄，智嚴、慧簡、慧嵬遂返向高昌，欲求行資。
法顯等蒙苻公孫供給，遂得直進。西南行，路中無居民，沙行艱難，所經之苦，人理莫比。
在道一月五日，得到于闐。其國豐樂，人民殷盛，盡皆奉法，以法樂相娱。衆僧乃數萬人，多大乘學，皆有衆食。彼國人民星居，家家門前皆起小塔，最小者可高二丈許。作四方僧房，供給客僧及餘所須。國主安堵法顯等於僧伽藍。僧伽藍名瞿摩帝，是大乘寺，三千僧共犍槌食。入食堂時，威儀齊肅，次第而坐，一切寂然，器鉢無聲。淨人益食不得相唤，但以手指麾。
慧景、道整、慧達先發，向竭叉國。法顯等欲觀行像，停三月日。
其國中十四大僧伽藍，不數小者。從四月一日，城裏便掃灑道路，莊嚴巷陌。其城門上張大幃幕，事事嚴餝，王及夫人、采女皆住其中。瞿摩帝僧是大乘學，王所敬重，最先行像。離城三四里，作四輪像車，高三丈餘，狀如行殿，七寶莊校，懸繒幡蓋。像立車中，二菩薩侍，作諸天侍從，皆金銀彫瑩，懸於虚空。像去門百步，王脱天冠，易著新衣，徒跣持華香，翼從出城迎像，頭面禮足，散華燒香。像入城時，門樓上夫人、采女遥散衆華，紛紛而下。如是莊嚴供具，車車各異。一僧伽藍則一日行像。白月一日爲始，至十四日行像乃訖。行像訖，王及夫人乃還宫耳。
其城西七八里有僧伽藍，名王新寺。作來八十年，經三王方成。可高二十五丈，彫文刻鏤，金銀覆上，衆寶合成。塔後作佛堂，莊嚴妙好，梁柱、户扇、䆫牖，皆以金薄。别作僧房，亦嚴麗整餝，非言可盡。
嶺東六國諸王，所有上價寶物，多作供養，人用者少。
既過四月行像，僧韶一人，隨胡道人向罽賓。
法顯等進向子合國，在道二十五日，便到其國。國王精進。有千餘僧，多大乘學。
住此十五日已，於是南行四日，入葱嶺山，到於麾國安居。
安居已止，行二十五日，到竭叉國，與慧景等合。
值其國王作般遮越師。般遮越師，漢言五年大會也。會時請四方沙門，皆來雲集，集已，莊嚴衆僧坐處，懸繒幡蓋，作金銀蓮華，著繒座後，鋪淨坐具。王及羣臣如法供養，或一月、二月，或三月，多在春時。王作會已，復勸諸羣臣設供供養，或一日、二日、三日、五日。供養都畢，王以所乘馬，鞍勒自副，使國中貴重臣騎之，并諸白㲲、種種珍寶、沙門所須之物，共諸羣臣，發願布施。布施已，還從僧贖。
其地山寒，不生餘穀，唯熟麥耳。衆僧受歲已，其晨輒霜。故其王每讚衆僧，令麥熟然後受歲。
其國中有佛唾壷，以石作，色似佛鉢。又有佛一齒，國人爲佛齒起塔。有千餘僧，盡小乘學。
自山以東，俗人被服粗類秦土，亦以氈褐爲異。沙門法用轉轉勝，不可具記。其國當葱嶺之中。自葱嶺已前，草木果實皆異，唯竹及安石留、甘蔗三物，與漢地同耳。
從此西行向北天竺。在道一月，得度葱嶺。葱嶺冬夏有雪。又有毒龍，若失其意，則吐毒風，雨雪，飛沙礫石。遇此難者，萬無一全。彼土人人即名爲雪山人也。
度嶺已，到北天竺。始入其境，有一小國名陀歷。亦有衆僧，皆小乘學。
其國昔有羅漢，以神足力，將一巧匠上兜術天，觀彌勒菩薩長短、色貌，還下，刻木作像。前後三上觀，然後乃成。像長八丈，足趺八尺，齋日常有光明，諸國王競興供養。今故現在。
於此順嶺西南行十五日。其道艱岨，崖岸嶮絶，其山唯石，壁立千仞，臨之目眩，欲進則投足無所。下有水，名新頭河。昔人有鑿石通路施傍梯者，凡度七百，度梯已，躡懸緪過河。河兩岸相去減八十步。九譯所絶，漢之張騫、甘英皆不至。
衆僧問法顯：佛法東過，其始可知耶？顯云：訪問彼土人，皆云古老相傳，自立彌勒菩薩像後，便有天竺沙門賷經、律過此河者。像立在佛泥洹後三百許年，計於周氏平王時。由兹而言，大教宣流，始自此像。非夫彌勒大士繼軌釋迦，孰能令三寶宣通，邊人識法。固知冥運之開，本非人事，則漢明之夢，有由而然矣。
度河便到烏萇國。烏萇國是正北天竺也。盡作中天竺語，中天竺所謂中國。俗人衣服、飲食，亦與中國同。佛法甚盛。名衆僧住止處爲僧伽藍，凡有五百僧伽藍，皆小乘學。若有客比丘到，悉供養三日，三日過已，乃令自求所安常。
傳言佛至北天竺，即到此國已。佛遺足跡於此。跡或長或短，在人心念，至今猶爾。及曬衣石、度惡龍處，亦悉現在。石高丈四，闊二丈許，一邊平。
慧景、道整、慧達三人先發，向佛影那揭國。法顯等住此國夏坐。
坐訖，南下，到宿呵多國。其國佛法亦盛。昔天帝釋試菩薩，化作鷹、鴿，割肉貿鴿處。佛即成道，與諸弟子遊行，語云：此本是吾割肉貿鴿處。國人由是得知，於此處起塔，金銀校餝。
從此東下五日行，到犍陀衛國。是阿育王子法益所治處。佛爲菩薩時，亦於此國以眼施人。其處亦起大塔，金銀校餝。此國人多小乘學。
自此東行七日，有國名竺刹尸羅。竺刹尸羅，漢言截頭也。佛爲菩薩時，於此處以頭施人，故因以爲名。復東行二日，至投身餧餓虎處。此二處亦起大塔，皆衆寶校餝。諸國王、臣民，競興供養，散華然燈，相繼不絶。通上二塔，彼方人亦名爲四大塔也。
從犍陀衛國南行四日，到弗樓沙國。佛昔將諸弟子遊行此國，語阿難云：吾般泥洹後，當有國王名罽膩伽於此處起塔。後膩伽王出世，出行遊觀，時天帝釋欲開發其意，化作牧牛小兒，當道起塔。王問言：汝作何等？答曰：作佛塔。王言：大善。於是王即於小兒塔上起塔，高四十餘丈，衆寶校餝。凡所經見塔廟，壯麗威嚴都無此比。傳云：閻浮提塔，唯此爲上。王作塔成已，小塔即自傍出大塔南，高三尺許。
佛鉢即在此國。昔月氏王大興兵衆，來伐此國，欲取佛鉢。既伏此國已，月氏王篤信佛法，欲持鉢去，故興供養。供養三寶畢，乃校餝大象，置鉢其上，象便伏地不能得前。更作四輪車載鉢，八象共牽，復不能進。王知與鉢緣未至，深自愧歎。即於此處起塔及僧伽藍，並留鎮守，種種供養。可有七百餘僧，日將中，衆僧則出鉢，與白衣等種種供養，然後中食。至暮燒香時復爾。可容二斗許，雜色而黑多，四際分明，厚可二分，甚光澤。貧人以少華投中便滿；有大富者，欲以多華而供養，正復百千萬斛，終不能滿。
寶雲、僧景只供養佛鉢便還。慧景、慧達、道整先向那揭國，供養佛影、佛齒及頂骨。慧景病，道整住看。慧達一人還，於弗樓沙國相見，而慧達、寶雲、僧景遂還秦土。慧應在佛鉢寺無常。由是，法顯獨進，向佛頂骨所。
西行十六由延，便至那竭國界醯羅城。中有佛頂骨精舍，盡以金薄、七寶校餝。國王敬重頂骨，慮人抄奪，乃取國中豪姓八人，人持一印，印封守護。清晨，八人俱到，各視其印，然後開户。開户已，以香汁洗手，出佛頂骨，置精舍外高座上，以七寶圓椹椹下，琉璃鍾覆上，皆珠璣校餝。骨黄白色，方圓四寸，其上隆起。每日出後，精舍人則登高樓，擊大鼓，吹螺，敲銅鈸。王聞已，則詣精舍，以華香供養。供養已，次第頂戴而去。從東門入，西門出。王朝朝如是供養、禮拜，然後聽國政。居士、長者亦先供養，乃修家事。日日如是，初無懈惓。供養都訖，乃還頂骨於精舍。中有七寶解脱塔，或開或閇，高五尺許，以盛之。精舍門前，朝朝恒有賣華香人，凡欲供養者，種種買焉。諸國王亦恒遣使供養。精舍處方四十步，雖復天震地裂，此處不動。
從此北行一由延，到那揭國城。是菩薩本以銀錢𧵍五莖華，供養定光佛處。城中亦有佛齒塔，供養如頂骨法。
城東北一由延，到一谷口。有佛錫杖，亦起精舍供養，杖以牛頭栴檀作，長丈六七許，以木筒盛之，正復百千人，舉不能移。入谷口四日西行，有佛僧伽梨精舍供養。彼國土亢旱時，國人相率出衣，禮拜供養，天即大雨。
那竭城南半由延，有石室，搏山西南向，佛留影此中。去十餘步觀之，如佛真形，金色相好，光明炳著，轉近轉微，髣髴如有。諸方國王遣工畫師模寫，莫能及。彼國人傳云，千佛盡當於此留影。影西百步許，佛在時剃髮剪爪。佛自與諸弟子共造塔，高七八丈，以爲將來塔法，今猶在。邊有寺，寺中有七百餘僧。此處有諸羅漢、辟支佛塔乃千數。
住此冬三月，法顯等三人南度小雪山。雪山冬夏積雪。山北陰中遇寒風暴起，人皆噤戰。慧景一人不堪復進，口出白沫，語法顯云：我亦不復活，便可時去，勿得俱死。於是遂終。法顯撫之悲號：本圖不果，命也奈何！復自力前，得過嶺。
南到羅夷國。近有三千僧，兼大小乘學。住此夏坐。
坐訖，南下，行十日，到跋那國。亦有三千許僧，皆小乘學。
從此東行三日，復渡新頭河，兩岸皆平地。過河有國，名毗荼。佛法興盛，兼大小乘學。見秦道人往，乃大憐愍，作是言：如何邊地人，能知出家爲道，遠求佛法？悉供給所須，待之如法。
從此東南行减八十由延，經歷諸寺甚多，僧衆萬數。
過是諸處已，到一國，國名摩頭羅。有遥捕那河，河邊左右有二十僧伽藍，可有三千僧，佛法轉盛。
凡沙河已西，天竺諸國，國王皆篤信佛法。供養衆僧時，則脱天冠，共諸宗親、羣臣手自行食。行食已，鋪氊於地，對上座前坐，於衆僧前不敢坐床。佛在世時諸王供養法式，相傳至今。
從是以南，名爲中國。中國寒暑調和，無霜、雪。人民殷樂，無户籍官法，唯耕王地者乃輸地利，欲去便去，欲住便住。王治不用刑罔，有罪者但罰其錢，隨事輕重，雖復謀爲惡逆，不過截右手而已。王之侍衛、左右皆有供禄。舉國人民悉不殺生，不飲酒，不食葱䔉，唯除旃荼羅。旃荼羅名爲惡人，與人别居，若入城市則擊木以自異，人則識而避之，不相唐突。國中不養猪、雞，不賣生口，市無屠、酤及估酒者，貨易則用貝齒，唯旃荼羅、獵師賣肉耳。
自佛般泥洹後，諸國王、長者、居士爲衆僧起精舍供養，供給田宅、園圃、民户、牛犢，鐵券書録，後王王相傳，無敢廢者，至今不絶。衆僧住止房舍、床褥、飲食、衣服，都無缺乏，處處皆爾。衆僧常以作功德爲業，及誦經、坐禪。客僧往到，舊僧迎逆，代檐衣鉢，給洗足水，塗足油，與非時漿，須臾，息已，復間其臘數，次第得房舍、卧具，種種如法。衆僧住處，作舍利弗塔、目連、阿難塔，并阿毗曇、律、經塔。安居後一月，諸希福之家勸化供養僧，作非時漿。衆僧大會説法。説法已，供養舍利弗塔，種種香華，通夜然燈。使彼人作舍利弗本婆羅門時詣佛求出家。大目連、大迦葉亦如是。諸比丘尼多供養阿難塔，以阿難請世尊聽女人出家故。諸沙彌多供養羅云。阿毗曇師者，供養阿毗曇。律師者，供養律。年年一供養，各自有日。摩訶衍人則供養般若婆羅蜜、文殊師利、觀世音等。衆僧受歲竟，長者、居士、婆羅門等各持種種衣物、沙門所須，以布施僧，衆僧亦自各各布施。佛泥洹已來，聖衆所行威儀法則，相承不絶。
自渡新頭河，至南天竺，迄於南海，四五萬里，皆平坦，無大山川，正有河水。
從此東南行十八由延，有國名僧伽施。佛上忉利天三月爲母説法來下處。佛上忉利天，以神通力，都不使諸弟子知。未滿七日，乃放神足。阿那律以天眼遥見世尊，即語尊者大目連，汝可往問訊世尊。目連即往，頭面禮足，共相問訊。問訊已，佛語目連：吾却後七日，當下閻浮提。目連既還，于時八國大王及諸臣民，不見佛久，咸皆渴仰，雲集此國以待世尊。時優鉢羅比丘尼即自心念：今日國王、臣民皆當奉迎佛，我是女人，何由得先見佛？即以神足，化作轉輪聖王，最前禮佛。佛從忉利天上東向下。下時，化作三道寶階：佛在中道七寶階上行；梵天王亦化作白銀階，在右邊執白拂而侍；天帝釋化作紫金階，在左邊執七寶蓋而侍。諸天無數從佛下。佛既下，三階俱没於地，餘有七級現。後阿育王欲知其根際，遣人掘看，下至黄泉，根猶不盡。王益信敬，即於階上起精舍，當中階作丈六立像，精舍後立石柱，高三十肘，上作師子，柱内四邊有佛像，内外暎徹，淨若琉璃。有外道論師與沙門諍此住處，時沙門理屈，於是共立誓言：此處若是沙門住處者，今當有靈驗。作是言已，柱頭師子乃大鳴吼見證，於是外道懼怖，心伏而退。佛以受天食三月故，身作天香，不同世人。即便浴身，後人於此處起浴室，浴室猶在。優鉢羅比丘尼初禮佛處今亦起塔。佛在世時，有翦髮、爪作塔，及過去三佛并釋迦文佛坐處、經行處，及作諸佛形象處，盡有塔，今悉在。天帝釋、梵天王從佛下處亦起塔。
此處僧及尼可有千人，皆同衆食，雜大、小乘學。
住處一白耳龍，與此衆僧作檀越，令國内豐熟，雨澤以時，無諸災害，使衆僧得安。衆僧感其惠，故爲作龍舍，敷置坐處，又爲龍設福食供養。衆僧日日衆中别差三人，到龍舍中食。每至夏坐訖，龍輒化形作一小蛇，兩耳邊白。衆僧識之，銅杅盛酪，以龍置中。從上座至下座行之，似若問訊，遍便化去，年年一出。
其國豐饒，人民熾盛，最樂無比。諸國人來，無不經理，供給所須。
寺北五十由延，有一寺名火境。火境者，惡鬼名也。佛本化是惡鬼。後人於此處起精舍，以精舍布施阿羅漢，以水灌手，水瀝滴地，其處故在。正復掃除，常現不滅。此處别有佛塔，善鬼神常掃灑，初不須人工。有邪見國王言：汝能如是者，我當多將兵衆住此，益積糞穢，汝復能除不？鬼神即起大風，吹之令淨。此處有百枚小塔。人終日數之，不能得知。若至意欲知者，便一塔邊置一人已，復計數人。人或多或少，其不可得知。有一僧伽藍，可六七百僧。此中有辟支佛食處、泥洹地，大如車輪。餘處生草，此處獨不生。及曬衣地處，亦不生草。衣條著地跡，今故現在。
法顯住龍精舍夏坐。
坐訖，東南行七由延，到罽饒夷城。城接恒水，有二僧伽藍，盡小乘學。
去城西六七里，恒水北岸，佛爲諸弟子説法處。傳云：説無常、苦，説身如泡沫等。此處起塔猶在。
度恒水，南行三由延，到一村，名呵梨。佛於此中説法、經行、坐處，盡起塔。
從此東南行十由延，到沙祇大國。
出沙祇城南門，道東，佛本在此嚼楊枝，刺土中，即生長七尺，不增不减。諸外道婆羅門嫉妬，或斫或拔，遠棄之，其處續生如故。此中亦有四佛經行、坐處，起塔故在。
從此北行八由延，到拘薩羅國舍衛城。城内人民希曠，都有二百餘家。即波斯匿王所治城也。大愛道故精舍處，須達長者井壁，及鴦掘魔得道、般泥洹、燒身處，後人起塔，皆在此城中。諸外道婆羅門生嫉妬心，欲毁壞之，天即雷電霹靂，終不能得壞。
出城南門千二百步，道西，長者須達起精舍。精舍東向開門，門户兩厢有二石柱，左柱上作輪形，右柱上作牛形。池流清浄，林木尚茂，衆華異色，蔚然可觀，即所謂祇洹精舍也。
佛上忉利天爲母説法九十日，波斯匿王思見佛，即刻牛頭栴檀作佛像，置佛坐處。佛後還入精舍，像即避出迎佛。佛言：還坐。吾般泥洹後，可爲四部衆作法式。像即還坐。此像最是衆像之始，後人所法者也。佛於是移住南邊小精舍，與像異處，相去二十步。祇洹精舍本有七層，諸國王、人民競興供養，懸繒幡蓋，散華，燒香，然燈續明，日日不絶。鼠銜燈炷，燒花幡蓋，遂及精舍，七重都盡。諸國王、人民皆大悲惱，謂栴檀像已燒。却後四五日，開東小精舍户，忽見本像，皆大歡喜。共治精舍，得作兩重，還移像本處。
法顯、道整初到祇洹精舍，念昔世尊住此二十五年，自傷生在邊地，共諸同志遊歷諸國，而或有還者，或有無常者，今日乃見佛空處，愴然心悲。彼衆僧出，問顯等言：汝從何國來？答云：從漢地來。彼衆僧歎曰：奇哉！邊地之人乃能求法至此！自相謂言：我等諸師和上相承已來，未見漢道人來到此也。
精舍西北四里有榛，名曰得眼。本有五百盲人，依精舍住此。佛爲説法，盡還得眼。盲人歡喜，刺杖著地，頭面作禮。杖遂生長大，世人重之，無敢伐者，遂成爲榛，是故以得眼爲名。祇洹衆僧中食後，多往彼榛中坐禪。
祇洹精舍東北六七里，毗舍佉母作精舍，請佛及僧，此處故在。
祇洹精舍大援落有二門，一門東向，一門北向。此園即須達長者布金錢買地處也。精舍當中央，佛住此處最久。説法、度人、經行、坐處亦盡起塔，皆有名字。乃孫陀利殺身謗佛處。
出祇洹東門，北行七十步，道西，佛昔共九十六種外道論議，國王、大臣、居士、人民皆雲集而聽。時外道女名旃柘摩那起嫉妬心，及懷衣著腹前，似若妊身，於衆會中謗佛以非法，於是天帝釋即化作白鼠，齧其腰帶斷，所懷衣墮地，地即劈裂，生入地獄。及調達毒爪欲害佛，生入地獄處。後人皆標識之。又於論議處起精舍，精舍高六丈許，裏有坐佛。
其道東有外道天寺，名曰影覆，與論議處精舍夾道相對，亦高六丈許。所以名影覆者，日在西時，世尊精舍影則映外道天寺；日在東時，外道天寺影則北映，終不得映佛精舍也。外道常遣人守其天寺，掃灑、燒香，燃燈供養。至明旦，其燈輒移在佛精舍中。婆羅門恚言：諸沙門取我燈，自供養佛。爲爾不止。婆羅門於是夜自伺候，見其所事天神持燈繞佛精舍三帀，供養佛已，忽然不見。婆羅門乃知佛神大，即捨家入道。傳云：近有此事。
繞祇洹精舍有九十八僧伽藍，盡有僧住處，唯一處空。
此中國有九十六種外道，皆知今世、後世，各有徒衆。亦皆乞食，但不持鉢。亦復求福，於曠路側立福德舍，屋宇、床卧、飲食，供給行路人及出家人、來去客，但所期異耳。調達亦有衆在，供養過去三佛，唯不供養釋迦文佛。
舍衛城東南四里，瑠璃王欲伐舍夷國，世尊當道側立，立處起塔。
城西五十里，到一邑，名都維，是迦葉佛本生處。父子相見處、般泥洹處，皆悉起塔。迦葉如來全身舍利亦起大塔。
從舍衛城東南行十二由延，到一邑，名那毗伽，是拘樓秦佛所生處。父子相見處、般泥洹處，亦有僧伽藍，起塔。
從此北行，减一由延，到一邑，是拘那含牟尼佛所生處。父子相見處、般泥洹處，亦皆起塔。
從此東行，减一由延，到迦維羅衛城。城中都無王民，甚如坵荒，只有衆僧、民户數十家而已。白净王故宫處，作太子母形像，乃太子乘白象入母胎時。太子出城東門，見病人迴車還處。皆起塔。阿夷相太子處。與難陀等撲象、捔、射處，箭東南去三十里入地，今泉水出，後世人治作井，令行人飲之。佛得道，還見父王處。五百釋子出家，向優波離作禮，地六種震動處。佛爲諸天説法，四天王守四門，父王不得入處。佛在尼拘律樹下，東向坐，大愛道布施佛僧伽梨處，此樹猶在。瑠璃王殺釋種子，釋種子先盡得須陀洹，立塔，今亦在。城東北數里有王田，太子樹下觀耕者處。
城東五十里有王園，園名論民。夫人入池洗浴，出池北岸二十步，舉手攀樹枝，東向生太子。太子墮地行七步，二龍王浴太子身，浴處遂作井。及上洗浴池，今衆僧常取飲之。
凡諸佛有四處常定：一者成道處；二者轉法輪處；三者説法論議伏外道處；四者上忉利天爲母説法來下處。餘則隨時示現焉。
迦維羅衛國大空荒，人民希疏。道路怖畏白象、師子，不可妄行。
從佛生處東行五由延，有國名藍莫。此國王得佛一分舍利，還歸起塔，即名藍莫塔。塔邊有池，池中有龍，常守護此塔，晝夜供養。阿育王出世，欲破八塔作八萬四千塔，破七塔已，次欲破此塔，龍便現身，持阿育王入其宫中，觀諸供養具已，語王言：汝供若能勝是，便可壞之持去，吾不與汝争。阿育王知其供養具非世之有，於是便還。
此中荒蕪，無人灑掃。常有羣象以鼻取水灑地，取雜華香而供養塔。諸國有道人來，欲禮拜塔，遇象大怖，依樹自翳，見象如法供養。道人大自悲感：此中無有僧伽藍可供養此塔，乃令象灑掃。道人即捨大戒，還作沙彌，自挽草木，平治處所，使得净潔，勸化國王作僧住處，己爲寺主。今現有僧住。此事在近。自爾相承至今，恒以沙彌爲寺主。
從此東行三由延，太子遣車匿、白馬還處，亦起塔。
從此東行四由延，到炭塔，亦有僧伽藍。
復東行十二由延，到拘夷那竭城。城北雙樹間希連河邊，世尊於此北首而般泥洹。及須跋最後得道處，以金棺供養世尊七日處，金剛力士放金杵處，八王分舍利處。諸處皆起塔，有僧伽藍，今悉現在。
其城中人民亦稀曠，止有衆僧民户。
從此東南行十二由延，到諸梨車欲逐佛般泥洹處。而佛不聽，戀佛不肯去。佛化作大深壍，不得渡。佛與鉢作信遣還。其處立石柱，上有銘題。
自此東行五由延，到毗舍離國。毗舍離城北，大林重閣精舍，佛住處，及阿難半身塔。其城裏本菴婆羅女家，爲佛起塔，今故現在。城南三里，道西，菴婆羅女以園施佛，作佛住處。佛將般泥洹，與諸弟子出毗舍離城西門，迴身右轉，顧看毗舍離城，告諸弟子：是吾最後所行處。後人於此處起塔。
城西北三里，有塔，名放弓仗。以名此者，恒水上流有一國王，王小夫人生一肉胎，大夫人妬之，言：汝生不祥之徵。即盛以木函，擲恒水中。下流有國王遊觀，見水上木函，開看，見千小兒，端正殊特，王即取養之。遂使長大，甚勇健，所往征伐，無不摧伏。次伐父王本國，王大愁憂。小夫人問王：何故愁憂？王曰：彼國王有千子，勇健無比，欲來伐吾國，是以愁耳。小夫人言：王勿愁憂！但於城東作高樓，賊來時，置我樓上，則我能却之。王如其言。至賊到時，小夫人於樓上語賊言：汝是我子，何故作反逆事？賊曰：汝是何人，云是我母？小夫人曰：汝等若不信者，盡仰向張口。小夫人即以兩手搆兩乳，乳各作五百道，墮千子口中。賊知是我母，即放弓仗。二父王於是思惟，皆得辟支佛。二辟支佛塔猶在。後世尊成道，告諸弟子：是吾昔時放弓仗處。後人得知，於此立塔，故以名焉。千小兒者，即賢劫千佛是也。佛於放弓仗塔邊告阿難言：我却後三月，當般泥洹。魔王嬈固阿難，使不得請佛住世。
從此東行三四里，有塔。佛般泥洹後百年，有毗舍離比丘錯行戒律，十事證言佛説如是。爾時諸羅漢及持戒律比丘凡夫者有七百僧，更檢校律藏。後人於此處起塔，今亦在。
從此東行四由延，到五河合口。阿難從摩竭國向毗舍離，欲般涅槃，諸天告阿闍世王，阿闍世王即自嚴駕，將士衆追到河上。毗舍離諸梨車聞阿難來，亦復來迎，俱到河上。阿難思惟：前則阿闍世王致恨，還則梨車復怨。則於河中央入火光三昧，燒身而般泥洹，分身作二分，一分在一岸邊。於是二王各得半身舍利，還歸起塔。
度河南下一由延，到摩竭提國巴連弗邑。巴連弗邑是阿育王所治。城中王宫殿皆使鬼神作，累石起墻闕，雕文刻鏤，非世所造。今故現在。
阿育王弟得羅漢道，常住耆闍崛山，志樂閑静。王敬心請於家供養。以樂山静，不肯受請。王語弟言：但受我請，當爲汝於城裏作山。王乃具飲食，召諸鬼神而告之曰：明日悉受我請，無坐席，各自賷來。明日諸大鬼神各持大石來，辟方四五步，坐訖，即使鬼神累作大石山。又於山底以五大方石作一石室，可長三丈，廣二丈，高丈餘。
有一大乘婆羅門子，名羅沃私婆迷，住此城裏，爽悟多智，事無不達，以清净自居。國王宗敬師事，若往問訊，不敢並坐。王設以愛敬心執手，執手已，婆羅門輒自灌洗。年可五十餘，舉國瞻仰。賴此一人，弘宣佛法，外道不能得加陵衆僧。
於阿育王塔邊，造摩訶衍僧伽藍，甚嚴麗。亦有小乘寺，都合六七百僧衆。威儀庠序可觀。四方高德沙門及學問人，欲求義理，皆詣此寺。婆羅門子師亦名文殊師利，國内大德沙門、諸大乘比丘，皆宗仰焉，亦住此僧伽藍。
凡諸中國，唯此國城邑爲大。民人富盛，競行仁義。年年常以建卯月八日行像。作四輪車，縛竹作五層，有承櫨、揠戟，高二疋餘許，其狀如塔。又白㲲纏上，然後彩畫，作諸天形像。以金、銀、琉璃莊校其上，懸繒幡蓋。四邊作龕，皆有坐佛，菩薩立侍。可有二十車，車車莊嚴各異。當此日，境内道俗皆集，作倡伎樂，華香供養。婆羅門子來請佛，佛次第入城，入城内再宿。通夜然燈，伎樂供養。國國皆爾。其國長者、居士各於城中立福德醫藥舍，凡國中貧窮、孤獨、殘跛、一切病人，皆詣此舍，種種供給。毉師看病隨宜，飲食及湯藥皆令得安，差者自去。
阿育王壞七塔，作八萬四千塔。最初所作大塔在城南三里餘。此塔前有佛脚跡，起精舍，户北向塔。塔南有一石柱，圍丈四、五，高三丈餘。上有銘題，云：阿育王以閻浮提布施四方僧，還以錢贖，如是三反。
塔北三四百步，阿育王本於此作泥梨城。中央有石柱，亦高三丈餘，上有師子。柱上有銘，記作泥梨城因緣及年數、日月。
從此東南行九由延，至一小孤石山。山頭有石室，石室南向。佛坐其中，天帝釋將天樂般遮彈琴樂佛處。帝釋以四十二事問佛，佛一一以指畫石，畫跡故在。此中亦有僧伽藍。
從此西南行一由延，到那羅聚落，是舍利弗本生村。舍利弗還於此村中般泥洹。即此處起塔，今亦現在。
從此西行一由延，到王舍新城。新城者，是阿闍世王所造，中有二僧伽藍。出城西門三百步，阿闍世王得佛一分舍利起塔，高大嚴麗。
出城南四里，南向入谷，至五山裏。五山周圍，狀若城郭，即是䓑沙王舊城。城東西可五六里，南北七八里。舍利弗、目連初見頞鞞處，尼犍子作火坑、毒飯請佛處，阿闍世王酒飲黑象欲害佛處，城東北角曲中，耆舊於菴婆羅園中起精舍請佛及千二百五十弟子供養處，今故在。其城中空荒，無人住。
入谷，搏山東南上十五里，到耆闍崛山。未至頭三里，有石窟南向，佛本於此坐禪。西北三十步，復有一石窟，阿難於中坐禪，天魔波旬化作鵰鷲，住窟前恐阿難，佛以神足力隔石舒手摩阿難肩，怖即得止。鳥跡、手孔今悉存，故曰鵰鷲窟山。窟前有四佛坐處。又諸羅漢各各有石窟坐禪處，動有數百。佛在石室前，東西經行。調達於山北嶮巇間横擲石傷佛足指處，石猶在。佛説法堂已毁壞，止有塼壁基在。其山峯秀端嚴，是五山中最高。
法顯於新城中買香、華、油、燈，倩二舊比丘送法顯上耆闍崛山。華、香供養，然燈續明。慨然悲傷，收淚而言：佛昔於此住，説首楞嚴。法顯生不值佛，但見遺跡處所而已。即於石窟前誦首楞嚴。停止一宿，還向新城。
出舊城北行三百餘步，道西，迦蘭陀竹園精舍今現在，衆僧掃灑。精舍北二三里有尸摩賒那。尸摩賒那者，漢言棄死人墓田。搏南山西行三百步，有一石室，名賓波羅窟，佛食後常於此坐禪。又西行五六里，山北陰中有一石室，名車帝。佛泥洹後，五百阿羅漢結集經處。出經時，鋪三空座，莊嚴校餝，舍利弗在左，目連在右。五百數中少一阿羅漢。大迦葉爲上座。時阿難在門外不得入。其處起塔，今亦在。搏山亦有諸羅漢坐禪石窟甚多。
出舊城北，東下三里，有調達石窟。離此五十步，有大方黑石。昔有比丘在上經行，思惟是身無常、苦、空，得不净觀，猒患是身，即捉刀欲自殺。復念世尊制戒，不得自殺。又念雖爾，我今但欲殺三毒賊。便以刀自刎。始傷，再得須陀洹，既半得阿那含，斷已成阿羅漢果，般泥洹。
從此西行四由延，到伽耶城，城内亦空荒。
復南行二十里，到菩薩本苦行六年處，處有林木。從此西行三里，到佛入水洗浴，天按樹枝得攀出池處。又北行二里，得彌家女奉佛乳糜處。從此北行二里，佛於一大樹下石上，東向坐食糜，樹、石今悉在，石可廣、長六尺，高二尺許。中國寒暑均調，樹木或數千歲，乃至萬歲。
從此東北行半由延，到一石窟。菩薩入中，西向結跏趺坐，心念：若我成道，當有神驗。石壁上即有佛影現，長三尺許，今猶明亮。時天地大動，諸天在空中白言：此非過去、當來諸佛成道處，去此西南行，减半由延，貝多樹下，是過去、當來諸佛成道處。諸天説是語已，即便在前唱導，導引而去。菩薩起行。離樹三十步，天授吉祥草，菩薩受之。復行十五步，五百青雀飛來，繞菩薩三帀而去。
菩薩前到貝多樹下，敷吉祥草，東向而坐。時魔王遣三玉女從北來試，魔王自從南來試，菩薩以足指按地，魔兵退散，三女變老。自上苦行六年處，及此諸處，後人皆於中起塔立像，今皆在。佛成道已，七日觀樹受解脱樂處。佛於貝多樹下東西經行七日處。諸天化作七寶臺供養佛七日處。文鱗盲龍七日繞佛處。佛於尼拘律樹下方石上東向坐，梵天來請佛處。四天王奉鉢處。五百賈客授麨蜜處。度迦葉兄弟師徒千人處。此諸處亦起塔。佛得道處有三僧伽藍，皆有僧住。衆僧民户供給饒足，無所乏少。戒律嚴峻，威儀、坐起、入衆之法，佛在世時聖衆所行，以至於今。
佛泥洹以來，四大塔處相承不絶。四大塔者：佛生處，得道處，轉法輪處，般泥洹處。
阿育王昔作小兒時，當道戲。遇釋迦佛行乞食，小兒歡喜，即以一掬土施佛。佛持還，泥經行地。因此果報，作鐵輪王，王閻浮提。乘鐵輪案行閻浮提，見鐵圍兩山間地獄治罪人。即問羣臣：此是何等？答言：是鬼王閻羅治罪人。王自念言：鬼王尚能作地獄治罪人，我是人主，何不作地獄治罪人耶？即問臣等：誰能爲我作地獄主治罪人者？臣答言：唯有極惡人能作耳。王即遣臣遍求惡人。見池水邊有一人，長壯、黑色、髮黄、眼青，以脚鉤兼魚，口呼禽獸，禽獸來便射殺，無得脱者。得此人已，將來與王。王密勑之：汝作四方高墻，内殖種種華果，作好浴池，莊嚴校餝，令人渴仰。牢作門户，有人入者輒捉，種種治罪，莫使得出。設使我入，亦治罪莫放。今拜汝作地獄王。有比丘，次第乞食入其門。獄卒見之，便欲治罪。比丘惶怖，求請須臾，聽我中食。俄頃，復有人入，獄卒内置碓臼中擣之，赤沫出。比丘見已，思惟此身無常、苦、空，如泡如沫，即得阿羅漢。既而獄卒捉内鑊湯中，比丘心顔欣悦，火滅，湯冷，中生蓮華，比丘坐上。獄卒即往白王，獄中奇怪，願王往看。王言：我前有要，今不敢往。獄卒言：此非小事，王宜疾往。更改先要，王即隨入。比丘爲説法，王得信解，即壞地獄，悔前所作衆惡。由是信重三寶，常至貝多樹下，悔過自責，受八齋。王夫人問：王常遊何處？羣臣答言：恒在貝多樹下。夫人伺王不在時，遣人伐其樹倒。王來見之，迷悶躃地。諸臣以水灑面，良久乃蘇。王即以塼累四邊，以百甖牛乳灌樹根。身四布地，作是誓言：若樹不生，我終不起。誓已，樹便即根上而生，以至於今。今高减十丈。
從此南三里行，到一山，名鷄足。大迦葉今在此山中。劈山下入，入處不容人，下入極遠有旁孔，迦葉全身在此中住。孔外有迦葉本洗手土，彼方人若頭痛者，以此土塗之即差。此山中即日故有諸羅漢住，彼方諸國道人年年往供養迦葉，心濃至者，夜即有羅漢來，共言論，釋其疑已，忽然不現。此山榛木茂盛，又多師子、虎、狼，不可妄行。
法顯還向巴連弗邑。順恒水西下十由延，得一精舍，名曠野，佛所住處，今現有僧。
復順恒水西行十二由延，到迦尸國波羅㮏城。城東北十里許，得仙人鹿野苑精舍。此苑本有辟支佛住，常有野鹿栖宿。世尊將成道，諸天於空中唱言：白净王子出家學道，却後七日當成佛。辟支佛聞已，即取泥洹，故名此處爲仙人鹿野苑。世尊成道已，後人於此處起精舍。佛欲度拘驎等五人，五人相謂言：此瞿曇沙門本六年苦行，日食一麻、一米，尚不得道，況入人間，恣身、口、意，何道之有！今日來者，慎勿與語。佛到，五人皆起作禮處。復北行六十步，佛於此東向坐，始轉法輪度拘驎等五人處。其北二十步，佛爲彌勒受記處。其南五十步，翳羅鉢龍問佛：我何時當得免此龍身？此處皆起塔，見在。中有二僧伽藍，悉有僧住。
自鹿野苑精舍西北行十三由延，有國，名拘睒彌。其精舍名瞿師羅園，佛昔住處。今故有衆僧，多小乘學。從東行八由延，佛本於此度惡鬼處。亦嘗在此住，經行、坐處皆起塔。亦有僧伽藍，可百餘僧。
從此南行二百由延，有國名達嚫。是過去伽葉佛僧伽藍，穿大石山作之，凡有五重：最下重作象形，有五百間石室；第二層作師子形，有四百間；第三層作馬形，有三百間；第四層作牛形，有二百間；第五層作鴿形，有百間。最上有泉水，循石室前繞房而流，周圍迴曲，如是乃至下重，順房流，從户而出。諸層室中處處穿石，作䆫牖通明。室中郎然，都無幽暗。其室四角頭穿石作梯蹬上處。今人形小，緣梯上，正得至昔人一脚所躡處。因名此寺爲波羅越，波羅越者，天竺名鴿也。其寺中常有羅漢住。此土丘荒，無人民居。去山極遠方有村。皆是邪見，不識佛法、沙門、婆羅門及諸異學。彼國人民常見人飛來入此寺。于時諸國道人欲來禮此寺者，彼村人則言：汝何以不飛耶？我見此間道人皆飛。道人方便答言：翅未成耳。
達嚫國幽嶮，道路艱難，而知處。欲往者，要當賷錢貨施彼國王，王然後遣人送，展轉相付，示其逕路。法顯竟不得往，承彼土人言，故説之耳。
從波羅㮏國東行，還到巴連弗邑。法顯本求戒律，而北天竺諸國皆師師口傳，無本可寫，是以遠步，乃至中天竺。於此摩訶衍僧伽藍得一部律，是摩訶僧祇衆律，佛在世時最初大衆所行也，於祇洹精舍傳其本。自餘十八部各有師資，大歸不異，於小小不同，或用開塞。但此最是廣説備悉者。復得一部抄律，可七千偈，是薩婆多衆律，即此秦地衆僧所行者也。亦皆師師口相傳授，不書之於文字。復於此衆中得雜阿毗曇心，可六千偈。又得一部綖經，二千五百偈。又得一部方等般泥洹經，可五千偈。又得摩訶僧祇阿毗曇。故法顯住此三年，學梵書、梵語，寫律。
道整既到中國，見沙門法則，衆僧威儀，觸事可觀，乃追歎秦土邊地，衆僧戒律殘缺。誓言：自今已去至得佛，願不生邊地。故遂停不歸。
法顯本心欲令戒律流通漢地，於是獨還。
順恒水東下十八由延，其南岸有瞻波大國。佛精舍、經行處及四佛坐處，悉起塔，現有僧住。
從此東行近五十由延，到多摩梨帝國，即是海口。其國有二十四僧伽藍，盡有僧住，佛法亦興。法顯住此二年，寫經及畫像。
於是載商人大舶，汎海西南行，得冬初信風，晝夜十四日，到師子國。彼國人云，相去可七百由延。
其國本在洲上，東西五十由延，南北三十由延。左右小洲乃有百數，其間相去或十里、二十里，或二百里，皆統屬大洲。
多出珍寶珠璣。有出摩尼珠地，方可十里。王使人守護，若有採者，十分取三。
其國本無人民，正有鬼神及龍居之。諸國商人共市易，市易時鬼神不自現身，但出寶物，題其價直，商人則依價置直取物。因商人來、往、住故，諸國人聞其土樂，悉亦復來，於是遂成大國。
其國和適，無冬夏之異，草木常茂，田種隨人，無所時節。
佛至其國，欲化惡龍。以神足力，一足躡王城北，一足躡山頂，兩跡相去十五由延。於王城北跡上起大塔，高四十丈，金銀莊校，衆寶合成。
塔邊復起一僧伽藍，名無畏山，有五千僧。起一佛殿，金銀刻鏤，悉以衆寶。中有一青玉像，高二丈許，通身七寶炎光，威相嚴顯，非言所載。右掌中有一無價寶珠。法顯去漢地積年，所與交接悉異域人，山川草木，舉目無舊，又同行分披，或留或亡，顧影唯己，心常懷悲。忽於此玉像邊見商人以晉地一白絹扇供養，不覺悽然，淚下滿目。
其國前王遣使中國，取貝多樹子，於佛殿旁種之。高可二十丈，其樹東南傾，王恐倒，故以八九圍柱拄樹。樹當拄處心生，遂穿柱而下，入地成根。大可四圍許，柱雖中裂，猶裹其外，人亦不去。樹下起精舍，中有坐像，道俗敬仰無倦。
城中又起佛齒精舍，皆七寶作。王淨修梵行，城内人信敬之情亦篤。其國立治已來，無有饑荒喪亂。衆僧庫藏多有珍寶、無價摩尼，其王入僧庫遊觀，見摩尼珠，即生貪心，欲奪取之。三日乃悟，即詣僧中，稽首悔前罪心。因白僧言，願僧立制，自今已後，勿聽王入其庫看，比丘滿四十臈，然後得入。
其城中多居士、長者、薩薄商人。屋宇嚴麗，巷陌平整。四衢道頭皆作説法堂，月八日、十四日、十五日，鋪施高座，道俗四衆皆集聽法。其國人云，都可六萬僧，悉有衆食，王别於城内供五六千人衆食，須者則持本鉢往取，隨器所容，皆滿而還。
佛齒常以三月中出之。未出十日，王莊校大象，使一辯説人，著王衣服，騎象上，擊皷唱言：菩薩從三阿僧祇劫，苦行不惜身命，以國、妻、子及挑眼與人，割肉貿鴿，截頭布施，投身餓虎，不恡髓腦，如是種種苦行，爲衆生故。成佛在世四十五年，説法教化，令不安者安，不度者度，衆生緣盡，乃般泥洹。泥洹已來一千四百九十七年，世間眼滅，衆生長悲。却後十日，佛齒當出至無畏山精舍。國内道俗欲殖福者，各各平治道路，嚴餝巷陌，辦衆華香、供養之具！如是唱已，王便夾道兩邊，作菩薩五百身已來種種變現，或作須大拏，或作睒變，或作象王，或作鹿、馬。如是形像，皆彩畫莊校，狀若生人。然後佛齒乃出，中道而行，隨路供養，到無畏精舍佛堂上。道俗雲集，燒香、然燈，種種法事，晝夜不息。滿九十日乃還城内精舍。城内精舍至齋日則開門户，禮敬如法。
無畏精舍東四十里，有一山。山中有精舍，名跋提，可有二千僧。僧中有一大德沙門，名達摩瞿諦，其國人民皆共宗仰。住一石室中四十許年，常行，慈心，能感蛇鼠，使同止一室而不相害。
城南七里有一精舍，名摩訶毗訶羅，有三千僧住。
有一高德沙門，戒行清潔，國人咸疑是羅漢。臨終之時，王來省視，依法集僧而問：比丘得道耶？其便以實答言：是羅漢。既終，王即案經律，以羅漢法葬之。於精舍東四、五里，積好大薪，縱、廣可三丈餘，高亦爾，近上著栴檀、沉水諸香木，四邊作階上，持净好白㲲周帀蒙𧂐上。作大轝床，似此間𨎪車，但無龍魚耳。當闍維時，王及國人、四衆咸集，以華香供養。從轝至墓所，王自華香供養。供養訖，轝著上，酥油遍灌，然後燒之。火然之時，人人敬心，各脱上服，及羽儀、傘蓋，遥擲火中，以助闍維。闍維已，收檢取骨，即以起塔。法顯至，不及其生存，唯見葬時。
王篤信佛法，欲爲衆僧作新精舍。先設大會，飯食僧。供養已，乃選好上牛一雙，金銀、寶物莊校角上。作好金犁，王自耕頃四邊，然後割給民户、田宅，書以鐵券。自是已後，代代相承，無敢廢易。
法顯在此國，聞天竺道人於高座上誦經，云：佛鉢本在毗舍離，今在揵陁衛。竟若干百年，當復至西月氏國。若干百年，當至于闐國。住若干百年，當至屈茨國若干百年，當復來到漢地。住若干百年，當復至師子國。若干百年，當還中天竺。到中天已，當上兜術天上。彌勒菩薩見而嘆曰：釋迦文佛鉢至。即共諸天華香供養七日。七日已，還閻浮提，海龍王持入龍宫。至彌勒將成道時，鉢還分爲四，復本頻那山上。彌勒成道已，四天王，當復應念佛如先佛法。賢劫千佛共用此鉢。鉢去已，佛法漸滅。佛法滅後，人壽轉短，乃至五歲。五歲之時，粳米、酥油皆悉化滅，人民極惡，捉木則變成刀、杖，共相傷割殺。其中有福者，逃避入山，惡人相殺盡已，還復來出，共相謂言：昔人壽極長，但爲惡甚，作諸非法故，我等壽命遂爾短促，乃至五歲。我今共行諸善，起慈悲心，修行仁義。如是各行信儀，展轉壽倍，乃至八萬歲。彌勒出世，初轉法輪時，先度釋迦遺法弟子、出家人及受三歸、五戒、齋法，供養三寶者，第二、第三次度有緣者。法顯爾時欲寫此經，其人云：此無經本，我止口誦耳。
法顯住此國二年，更求得彌沙塞律藏本，得長阿含、雜阿含，復得一部雜藏。此悉漢土所無者。
得此梵本已，即載商人大船，上可有二百餘人。後係一小船，海行艱嶮，以備大船毁壞。得好信風，東下二日，便值大風。船漏水入。商人欲趣小船，小船上人恐人來多，即斫緪斷，商人大怖，命在須臾，恐船水漏，即取麁財貨擲著水中。法顯亦以君墀及澡罐并餘物棄擲海中，但恐商人擲去經像，唯一心念觀世音及歸命漢地衆僧：我遠行求法，願威神歸流，得到所止。如是大風晝夜十三日，到一島邊。潮退之後，見船漏處，即補塞之。於是復前。
海中多有抄賊，遇輒無全。大海彌漫無邊，不識東西，唯望日、月、星宿而進。若陰雨時，爲逐風去，亦無准。當夜闇時，但見大浪相搏，晃然火色，黿、鼉水性怪異之屬，商人荒遽，不知那向。海深無底，又無下石住處。至天晴已，乃知東西，還復望正而進。若值伏石，則無活路。
如是九十日許，乃到一國，名耶婆提。
其國外道、婆羅門興盛，佛法不足言。
停此國五月日，復隨他商人大船，上亦二百許人，賷五十日粮，以四月十六日發。法顯於船上安居。東北行，趣廣州。
一月餘日，夜皷二時，遇黑風暴雨。商人、賈客皆悉惶怖，法顯爾時亦一心念觀世音及漢地衆僧。蒙威神祐，得至天曉。曉已，諸婆羅門議言：坐載此沙門，使我不利，遭此大苦。當下比丘置海島邊。不可爲一人令我等危嶮。法顯本檀越言：汝若下此比丘，亦并下我！不爾，便當殺我！汝其下此沙門，吾到漢地，當向國王言汝也。漢地王亦敬信佛法，重比丘僧。諸商人躊躇，不敢便下。
于時天多連陰，海師相望僻誤，遂經七十餘日。糧食、水漿欲盡，取海鹹水作食。分好水，人可得二升，遂便欲盡。商人議言：常行時正可五十日便到廣州，爾今已過期多日，將無僻耶？即便西北行求岸，晝夜十二日，到長廣郡界牢山南岸，便得好水、菜。但經涉險難，憂懼積日，忽得至此岸，見蔾藿依然，知是漢地。
然不見人民及行跡，未知是何許。或言未至廣州，或言已過，莫知所定。即乘小船，入浦覓人，欲問其處。得兩獵人，即將歸，令法顯譯語問之。法顯先安慰之，徐問：汝是何人？答言：我是佛弟子。又問：汝入山何所求？其便詭言：明當七月十五日，欲取桃臘佛。又問：此是何國？答言：此青州長廣郡界，統屬晉家。聞已，商人歡喜，即乞其財物，遣人往長廣。
太守李嶷敬信佛法，聞有沙門持經像乘船汎海而至，即將人從至海邊，迎接經像，歸至郡治。商人於是還向楊州。劉沇青州請法顯一冬、一夏。夏坐訖，法顯遠離諸師久，欲趣長安。但所營事重，遂便南下向都，就禪師出經律。
法顯發長安，六年到中國，停六年，還三年達青州。凡所遊歷，減三十國。沙河已西，迄于天竺，衆僧威儀法化之美，不可詳説。竊惟諸師來得備聞，是以不顧微命，浮海而還，艱難具更，幸蒙三尊威靈，危而得濟，故竹帛疏所經歷，欲令賢者同其聞見。是歲甲寅。
晉義熙十二年，歲在壽星，夏安居末，慧遠迎法顯道人。既至，留共冬齋。因講集之際，重問遊歷。其人恭順，言輒依實。由是先所略者，勸令詳載。顯復具叙始末。自云：顧尋所經，不覺心動汗流。所以乘危履嶮，不惜此形者，蓋是志有所存，專其愚直，故投命於不必全之地，以達萬一之冀。於是感歎斯人，以爲古今罕有。自大教東流，未有忘身求法如顯之比。然後知誠之所感，無窮否而不通；志之所奬，無功業而不成。成夫功業者，豈不由忘失所重，重夫所忘者哉！
