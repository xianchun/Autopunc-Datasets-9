陳太建五年，菩提等上啟於宣帝，請為本寺護法檀越，帝答書可之。菩提等又作書與朝貴以下，曰：伏惟亡師大士在世之時，頻詣梁武帝弘宣正道，多逢惱鄣，請朝貴為護法檀越，竝蒙弘獎。今徒眾弟子，奉遵遺教，紹繼慈旨，輒依先仰，請為護法，特愿垂許。於是自朝廷宰貴以下，至于士庶，具題爵里，愿為護法檀越者甚眾。
禎明元年，大士長男普建法師，燒身滅度。隋開皇十五年二月十五日，文帝作書與弟子沙門慧則等，曰：皇帝敬問慧則法師：如來大慈，矜念群品，救度一切，為世津梁。朕君臨天下，重興法教，欲使三寶永崇，四生蒙福，汝等歸依正覺，宣揚圣道，想勤修梵行，殊應勞德。秋暮已寒，道體如宜也。今遣使人，指宣往意。
開皇十八年，帝又與書曰：朕受天命，撫育黎元，尊崇三寶，情深救護，望十方世界一切含靈，蒙茲福業，俱登仁壽。汝等棲身凈土，投志法門，普為群生宣揚圣教，又知比來為國行道，勤修功德，當甚勞心。汝等弘此慈悲，精誠苦行，廣濟眾品，深慰朕懷，既利益處多，勿辭勞也。
仁壽元年正月十五日，帝又書曰：朕尊崇圣教，重興三寶，欲使一切生靈咸蒙福力。法師舍離塵俗，投志法門，專心講誦，宣揚玅典，精誠如法，深副朕懷，既利益群生，當不辭勞倦。
大業元年，煬帝書曰：朕欽承寶命，撫育萬方，思弘德化，覃被遐邇。況復昔居藩屏，作牧江都，所管之內，臨踐日久，興言唯舊，有異常情。今者巡省風俗，爰屆淮海，山川非遠，瞻望載懷，薄寒道體，清豫廣修凈業，寔足津梁，既以弘濟為心，不為勞也。
是後僧徒住持，自朝廷至于郡縣官司，多保護之。其大士遺跡，雖歲月淹久，至今在者：稽停塘下漉魚潭一所，佛殿及九層塼塔各一所，法猛上人織成彌勒像及小銅鍾子一口，大士所臥大床一張，莞席一領，木帳一具，木枕一枚，牙塔子、牙菩薩二軀，白石像一軀，瓷像二軀，瓷硯一面，瓷筆架一具，瓷水甖一口，扣天門槌一雙，武帝水火珠一顆，麈尾扇一柄，香奩一具，遮日扇兩柄，張僧繇畫菩薩兩鋪，西國獻獨榻床一張，其余屋宇園池等，皆大士在時所有，其事煩碎，不復具載。
大士凡所有著述，不以文字為意，但契微玅至真之理，冀學者因此得識菩提之門耳。其所為眾生說法，亦不過數句，所聽者各隨性分得解也。初，大士每與弟子等，說大乘道，未嘗告倦。時比丘智云從容啟大士曰：師主嘗說六度及四等，未知云何是度？云何是等？
大士答曰：雖行布施，而不畢竟住於喜舍；雖行持戒，而不畢竟住於調伏；雖行忍辱，而不畢竟住於無瞋；雖行精進，而不畢竟住於忘身證法；雖行禪定，而不畢竟住於無動；雖行智慧，而不畢竟住於空解；雖行無相，而不畢竟住於永寂；雖行無度，而不畢竟住於無得；雖行無起，而不畢竟住於無生；是為六度摩訶般若波羅蜜也。雖行慈心，而不畢竟住於常念；雖行悲心，而不畢竟住於忍苦與濟；雖行喜心，而不畢竟住於欣悅正法；雖行舍心，而不畢竟住於無著；此四心竝離於色相，怨親等濟，盡於未來，是為四等、四無量也。
大士更說摩訶正法忍，無礙功德少分，以釋上義，曰：若能持受摩訶正法忍，能為摩尼珠，遍照十方，能為如意珠，充滿諸行愿。能令行者如虛空，色相不能染；能使行者離足迹，猶如鳥飛空，當成無上道，疾證天中天；能紹諸佛法，普度諸群生；能為眾玅藥，療治生死病。能令行者無所依，疾證離名字；能弘三菩提，安育無邊際；能降諸結賊，疾證一無為；能為大日月，照了諸世界。能令行者利己永安寧；能令疾證不動地，澄寂無崖底；能成圣中王，名聞普世界；能為法寶藏，日用無窮盡；能令疾證大乘道，能載無限量。
大士又說陀羅尼三昧法門少分偈：
是法法中明，猶如星日月；
是法法中燈，能破無邊暗；
是法法中地，荷載遍十方；
是法法中母，出生諸佛種。
爾時大士見眾生雖有肉眼，不識罪福之由，因為徒眾說三盲之義，曰：一、瞋恚盲；二、慳貪盲；三、憍慢嫉妒盲。瞋恚盲者，後墮地獄，出受毒虵身，人見便打殺。問汝起此嗔心，定是損誰？為損己耶？損他耶？若不生瞋心，應得涅盤常樂，只由起瞋心，墮
心是郎主，世間非道理心是郎主，不恭敬心是郎主，六塵心是郎主，一切諸慢心是郎主，眼貪華艷之色是郎主，耳貪非法之聲是郎主，鼻貪非法之香是郎主，舌貪非法之味是郎主，身貪細滑是郎主，意緣惡境是郎主，一切有為諸行悉皆是郎主。
此諸郎主，能使役，能罵辱，能捶擊，能系駐，能枷鏁，能殺害，能煮炙，能噉食於我身。世間自有人屬他使役，尚復稱言辛苦，不可嬰當，況系屬如此郎主，備嬰眾苦，復可當乎？是故應須出離。理出家者，出八圣道家、出十力四無所畏家、出十八不共法家、出五眼家、出六神通家、出三明家、出他心家、出宿命智家、出大悲大慈家、出平等家、出覺知悉達智家、出佛法僧家，是名理出家。
或曰：既有出家，復有入家不？
今略說入家：入遍寂家、入大動家、入現色身家、入無住家，若如是者，即是大乘。何以故？若以無生妨生，是人遠離無生；若無滅妨滅，是人遠離無滅。是故經言：生死是涅盤，無退無生故。何故無退無生？為來無所從故。何為來無所從？為去無所至故。何為去無所至？為遠離三世有故。何故遠離三世有？為隨順諸法性故。何故隨順諸法性？為教化群生，等至涅盤故。是故雖得佛道，轉于法輪，不舍菩提之道。何以故？不虛本愿故。
問曰：何為來無所從？
謂不依一切諸行故。
何謂去無所至？
謂於一切法無所取故。
何謂遠離過去有？
謂不住過去足跡，離於名字，無所分明故。
何謂遠離現在有？
謂現在心不染有無二法故。
何謂遠離未來有？
謂心不取未來，證法無為故。
何謂遠離三世有？
為盡有為諸法，無所得故；隨順諸法性，為住無所住故。
何謂住無所住？
為興無限大慈大悲故。
何謂興無限大慈大悲？
為教化群生，等至涅盤故。
何謂成就阿耨多羅三藐三菩提？
謂離有為諸法，證寂無為故。
何故不成就阿耨多羅三藐三菩提？
為不住諸寂，為諸法故。
何為得無所得？
為不得有無二法，如虛空住無所住故。
問曰：如上所說，斷絕攀緣，究竟無染，不為結使所牽，是即解脫者，何用坐禪系念數息耶？
答曰：坐禪數息者，乃是入道初門，正為眾生習氣剛強，深愛五欲，煩惱熾盛，折挫不調，是以諸佛菩薩方便，令系念數息，廢其心慮，不緣世間麤惡之事；又令觀身過患，厭離生死，精勤修習。累日經年，修習既久，攀緣稍靜，心得調柔，乃能斷慳貪瞋等有為一切諸行。諸行既盡，心會實相，證寂無為，是名得道。若人雖復坐禪，系念數息，不斷瞋等有為諸行者，終不得道。何以故爾？道是無為法，諸行是有為因，今行有為因，希望無為果，不亦難乎？
又說三乘及外道魔業曰：第一、聲聞乘者，不能廣濟，但觀身患，厭離生死，斷一切攀緣有為諸結，安心實相，證寂無為，是名聲聞乘；第二、緣覺乘者，厭離生死，斷一切攀緣有為諸結，修行四等六度，廣濟群生，安心實際取證，成佛三十二相八十種好，是為緣覺乘；第三、大乘者，息一切攀緣有為諸結，修行四等六度，廣濟群生，怨親平等，回向三菩提，不證三菩提，修行一切法，而離諸法相。是故非世間、非不世間，非涅盤、非不涅盤，不縛不脫，永為三界父母，廣濟群生，盡未來際，是名大乘。何謂外道業？外道業者，修有漏善，厭下攀上，修諸苦行，亦修諸功德，望得高昇自在，永受無為安樂，是為外道業。
問曰：夫物生有死，事成有敗，生心趣道，寧得久住常樂？何者是魔業？
答曰：有為諸行。
何謂諸行？
慳心是行地，貪心是行地，殺害心是行地，食噉眾生心是行地，偷盜心是行地，瞋心是行地，邪妒心是行地，損佗利己心是行地，調戲心是行地，歌舞心是行地，綺語妄言心是行地，惡口兩舌心是行地，嫉能妒賢心是行地，愛憎心是行地，彼我心是行地，互爭勝負心是行地，相凌滅心是行地，相鬬打心是行地，一切諸慢心是行地，我人心是行地，不慈不孝心是行地，無慙無愧心是行地，違恩背義心是行地，不謙讓心是行地，相誹謗心是行地，毀*咨心是行地，世間非道理心是行地，不恭敬心是行地，眼貪華艷之色是行地，耳貪非法之聲是行地，鼻貪非法之香是行地，舌貪非理之味是行地，身貪細滑是行地，意緣惡境是行地，一切有為諸行，若善若惡，皆是魔業也。此諸行流轉生死，無有休息，常處闇宅，永劫長夜，無有光明，急須遠離。
又問曰：何謂魔？
答曰：魔者，邪也。生心取外，即是為邪；生心取內，即是為邪；生心取中間，即是為邪。若心不生，即不動；若心不動，即為正也。
又問曰：夫人何故輪回生死，無有休息？
答曰：輪回生死，不由於他，皆由自身口意業之所致也。是故應須控制諸根，不令放逸。
有人說言：死去更復何知？
夫死之與生無差異。何以故？夫有身者，皆謂四大所成，識神合體，遍在其中，今所以知寒知熱，知苦知樂，悉是識神所知，非為四大知也。若言不然者，何故識神去後，死屍不知苦樂耶？以此推之，明死與生不異，是識神領於苦樂耳。今日若不能忍受饑渴、寒熱、燒煮、割炙之痛，後入地獄，豈能受乎？若不肯調心為善，恣意殺害眾生，造作諸惡者，死入三涂地獄、刀山劍樹、鑊湯爐炭、銅柱鐵床、鋸解磨磨、灰河沸屎、阿鼻地獄、寒冰種種諸苦，豈可當乎？
道家五苦頌曰：生落苦神界，轉輪五道庭，久幽閉長夜，累劫無光明。刀山多劍樹，毒刃互崢嶸，上有履霜人，時刻無蹔寧。饑湌鐵丸炭，渴飲冶火精，流浪三涂中，豈識形與名？念子不知命，苦哉傷我情！
又有人言：天下人民學道，不盡菜食，大士何獨執菜食耶？
答曰：何謂為圣道？夫圣道者，正也。一者理正，二者世正。學道之人，應修理正。理正者，心不在內，亦不在外，不在中間，一心澄寂，猶如虛空。若生心貪世間，非理之味，復何為正乎？第二、學道之人，應修世正。世正者，在貴不凌賤，在富不凌貧，在智不凌愚，在強不凌弱。是故非正不言，非道不行。欲損佗利己，復何為正耶？且一切畜生之類，皆是罪人所作，自念無有力勢，不能救護，今為貪口味，反助煎迫耶？一者乖慈，二者乖理，三者亦是罪業生死根本。一切人民何故輪回眾苦，無有休息？由不自用道理，更相凌易，互相殺害，為此流轉三涂地獄，受無量苦。是故執心菜食，畢命不移。
又有問曰：菜食經久或致病，其事如何？
答曰：夫人何故有病？但坐過去前身造作眾惡，感今病苦；今若復造作眾惡，又感未來病苦。譬如有人，故年鐵壯刺身，今年痛惱；為痛惱故，又刺新壯，此寧得愈？應須挑故壯，不刺新壯，痛乃得愈耳。
何謂挑故壯，不刺新壯？
謂已作之罪，歸命三寶，發露懺悔；未作之惡，誓不更作，此乃獲生生世世無復苦惱也。
又問言：非道覓財供養三寶，其事如何？
答曰：竊聞經言：非法財作佛，不聽禮此佛。以此推之，故知佛不許人惱害眾生，非道覓利供養三寶。
又有人說言：合家不殺，但常食已死之肉，此事如何？
答曰：食者不止，殺亦不住；若食者住，殺亦自止。
人問云：我為諸惡之事，我廣能讀誦眾經，經云：能讀誦一句一偈，能滅無邊重罪，能增長無邊功德。斯說如何？
答曰：斯乃諸佛菩薩慈愍方便，故誘進在前，決斷在後。若眾生讀經，心得悟道，遠離諸惡，改心為善，即一句一偈，實能滅無邊重罪，增長無邊功德。今若廣誦眾經，心不斷惡，亦不能滅罪生福，何以驗之？竊聞善星二比丘，讀誦十二部尊經，利如瀉水，但為惡不住，生身陷阿鼻大地獄。以此推之，故知多聞讀誦，心不斷惡，終不能滅罪生福也。
有人問曰：世間有人常講經律，知惡不惡，知罪不罪，知犯不犯，又外能齊整威儀，內心不斷諸惡之行，此理如何？能得解脫諸苦不？
答曰：如有人內心具知有因果苦樂諸緣，外形又能齊整威儀，但不能自愛，仍以五百鐵壯內於衣，於意云何？此人為當得無苦痛耶？若今學道之人，外雖能齊整威儀，內心不斷諸惡之行，其事亦爾。後為怨家所得，系身闇獄，受其眾苦，無有邊際。如此苦痛，豈可嬰乎？仰愿諸仁德，更相勉勸，制心一處，斷除諸行攀緣，究竟無染，使心虛寂，冥會實相，即得解脫眾苦，超證無為常樂。是故經云：滅苦之道，實是真道，更無余道也。
又曰：今有人身患六欲之病，求師受戒，既受戒已，而不持戒，病得愈不？
答曰：譬如有人身苦重病，尋覓良醫，求覓良藥，病人數讀藥方而不服藥，此於諸人意云何？病為當愈不？今人受戒而不持戒，其事亦爾。若不除六欲之因，後必果六十諸行旃陀羅，此六十諸行牽之，流轉生死，殺身無數。
問：此諸行旃陀羅，竝從何所而生？
答曰：若貪色，即是受想行識；若貪聲，即是受想行識；若貪香，即是受想行識；若貪味，即是受想行識；若貪觸，即是受想行識；若意貪世法，即是受想行識。如有，不殺戒，月持六齋，齋日菜食，喻拔一百壯；有人受持佛五戒，月持六齋，齋日菜食，喻拔二百壯；有人持佛十善戒，月持六齋，年三長齋，齋日菜食，喻拔三百壯；有人受持佛聲聞戒，一切諸惡不作，諸善奉行，長中菜食，六時行道，喻拔四百壯；有人受持佛菩薩戒，一切諸惡不作，諸善奉行，長中菜食，六時行道，愛護正法，不惜軀命，崇弘圣道，廣化群生，共同解脫，喻拔五百壯，是為并拔。今諸仁德，何故恣心造惡，死入三涂地獄，受苦無量？若能一制心為善，壽終之後，上生天上七寶宮殿之中，姿容端正，相好殊特，尊豪富貴，無為自在，欲有所得，隨念如意，四城銀池，林苑寶樹鏗鏘，華葉蔭映，香風飄拂，金枝玉葉奏眾玅樂，適悅人心，永劫歡娛。頌曰：
調心作牛車，牽人至梵天。
梵天諸宮殿，皆悉自光明。
譬如春月華，眾色悅人情。
愛樂此華者，永離諸塵嬰。