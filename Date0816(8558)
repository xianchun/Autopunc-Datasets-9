維皇宗淳佑九年歲次己酉四月壬寅朔，右丞相兼樞密使提舉、國史院實錄院提舉編修玉牒提舉國朝會要提舉編修、敕令提舉編修經武要略南充郡開國公食邑三千戶食實封一千四百戶游侶，謹以香茗之奠，佑昭告于故徑山佛監范公無準圓照大禪師之塔。
師起劍閣，錫飛入吳，覺性既圓，聲譽甚都。十有八年，揮塵雙徑，再幻樓閣，一彈指頃。出世間法，非我所知，自世間言，誰能及之？胡不百年，續佛慧命，使彼叢林，知所取正。尺書告別，寂果樂邪，遣一瓣香，臨風嘆嗟。尚饗！
紹定六年七月十五日，皇帝御修政殿引見師領本寺僧眾山壽畢，提舉都知太尉張延慶引見祝皇帝壽。師捧香云：根同天地，秀發山川，薰靄寶爐，瑞騰沙界，恭為祝延皇帝陛下圣躬萬歲！萬歲！萬萬歲！指七金山為壽山，巍巍不動；以四大海為福海，渺渺無窮。長居北極之尊，永作中天之主，金枝玉葉，育秀騰芳，八表歸仁，萬邦入貢。
都知太尉云：請長老敷演。
乃奏云：臣僧師范，一介庸衲，生于西蜀，浪游湖海。今四十年，於道無聞，每切自愧，夙生何幸，兩蒙睿旨，掃灑慶元育王，而至雙徑。自去年八月領職，與四方衲子朝夕禪誦，仰報圣恩。不謂於四月二十一日夜，適遭回祿，然休咎莫逃乎數，實亦臣僧薄佑所致，即詣朝廷俯伏待罪。圣恩寬大，未忍誅戮，旋即獲奉圣旨，降賜度牒一百道，再荷宸恩，別賜度牒五十道，下本寺重新建造。恩大如天，未知圖報之所。切惟本山乃高宗皇帝臨幸之地，朝廷第一祈禱去處，建造寺宇，實難稽時，尚賴圣恩，早得圓就，不勝幸甚！
曉瑩之狀浮山圓監，寂音之傳石門云庵，起居言動，纖粟不遺，其師生之義，浮于翰墨，暇日因叙次所聞以付侍史，為他日大書深刻張本。晚學不文，固不敢上班前輩，然義理之在人心，古今天下無二揆也。
此錄舊板已漫滅者，命工重刊，置于龜山金剛禪院。伏愿佛種不斷，世世建光明幢；祖印親傳，人人開無盡藏。
