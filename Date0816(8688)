禪師名緣德，生杭州臨安黃氏。年十七，師事東山老宿勤公，剃發受具。神觀靖深，中空外夷，以精進為佛事。年二十四，徧游諸方，爛熳叢席。至襄州清谿，謁進禪師，棲遲不去。
久之，江南李氏有國日，德混跡南昌之上藍寺。楚國宋公齊丘至於經堂，僧眾趨迎，德閱經自若，宋公傍立睨之，德不甚顧答，宋公問：上座看甚經？德舉示之，宋公異焉，力請住舍利、幽谷、雙嶺諸剎，德無所事，去留所至，頹然默坐而已，而學徒自成規矩。
平生著一衲裙，以繩貫其褶處，夜申其裙以當被。後主聞其名，致至金陵，問佛法大意，留禁中，又創寺以居之。昭惠后以其子宣城公薨，施錢建寺於廬山之陰，石耳峰之下。開基日，得金像觀世音於地中，賜名圓通焉。
本朝遣使問罪，江南後主納土矣，而胡則者據守九江不降。大將軍曹翰部曲渡江入寺，禪者驚走，德淡坐如平日。翰至，不起不揖，翰怒呵曰：長老不聞殺人不貶眼將軍乎？
德熟視曰：汝安知有不懼生死和尚耶？
翰大奇，增敬而已，曰：禪者何為而散？
德曰：擊鼓自集。翰遣裨校擊之，禪無至者。
翰曰：不至何也？
德曰：公有殺心故爾。德自起擊之，禪者乃集。
翰再拜，問決勝之策，德曰：非禪者所知也。
太平興國二年十月七日，升堂曰：脫離世緣，乃在今日。以衲衣并所著木屐留付山中，使門人累青石為塔，曰：他日塔作紅色，吾再至也。乃化，閱世八十，坐六十有三夏。謚曰道濟禪師。
禪師名光涌，豫章豐城章氏子。母乳之夕，神光照庭，廄馬皆驚，因以光涌名之。七歲誦詩禮，曉大義。十三學經論，輒能講解。開元寺有尊宿，史忘其名，有異能解，見涌，嘆曰：法中俊人也！以維摩經旨決授之。
時仰山寂禪師住南昌之石亭寺，涌父事之，得度。十九詣襄州壽山寺載律師受滿分戒。北游，謁臨濟，臨濟曰：汝師明眼，乃不事之，遠游何為？涌因南歸，執勤累歲。
先是，石亭見來參者，必問曰：來作麼？
曰：禮覲和尚。
又問：還見和尚麼？
曰：見。
又問：和尚何似驢？參者無能對，脫對亦不契。
忽問涌，涌對曰：光涌見和尚亦不似佛。
石亭曰：若不似佛，似個什麼？
涌曰：若更有所似，與驢何別？
石亭大驚曰：凡圣兩忘，情盡體露，吾以此語驗人已二十年，無決了者。噫！子真利根，當自保任，吾不能盡，子異日當自知耳。指以謂人曰：此子肉佛，可以化人也。石亭歿，涌然第三指以報法，又然第二指以報親。
偽唐天佑元年，南昌帥南平王鍾傳盡禮迎至府，使至不起，於是州牧縣尹至不起，道俗頓集亦不起，乃共訴之曰：師不起，貽郡縣之咎。於是不得已從之，遂嗣石亭法席，學者歸之如云。
十四年秋，還仰山。偽唐昇元二年夏，無疾而化，閱世八十有九，坐七十夏。
禪師名守初，出於傅氏，鳳翔良原人也。兒時聞鐘梵聲，輒不食，危坐終日。母呂試之，不喂亦不索。年十六，跪白求出家，呂許之，依渭州崆峒沙門志諗剃發，詣涇州舍利律師凈圓受具足戒。始游律肆，執卷坐睡。棄去，歷咸秦，自襄漢南至長沙坐夏。
夏休，詣云門偃禪師，偃問：近離何處？
對曰：查渡。
又問：夏在何處？
對曰：湖南報慈。
又問：幾時離？
對曰：八月二十五。
偃曰：放汝三頓棒。初罔然。
良久，又申問曰：適來祗對，不見有過，乃蒙賜棒，實所不曉。
偃呵曰：飯袋子！江西、湖南便爾商略。
初默悟其旨，曰：他日正當於無人煙處，不畜粒米，飯十方僧。即日辭去，北抵襄漢。
偽漢乾佑元年，眾請住洞山，禪其律居，謂學者曰：語中有語，名為死句；語中無語，名為活句。諸方只具啐啄同時眼，不具啐啄同時用，到此實難得人。但愛不動一塵，不撥一境，見事便道，若此輩，東西南北不知其數。要得脫略窠臼，活人眼目，不道都無，但可言少，皆坐不達根原，落在陰界，妄以為安，下
平興國六年，尚書石公、襄帥趙公交章奏初有道行，化于此邦，補助圣化，有旨賜徽號、紫伽梨，旌異之。住山四十年，道徧天下。淳化元年秋七月，無疾跏趺而化，閱世八十有一，坐六十有五夏。
禪師諱自嚴，生鄭氏，泉州同安人也。年十一棄家，依建興臥像寺沙門契緣為童子。十七為大僧。游方至廬陵，謁西峰耆宿云豁。豁者，清涼智明禪師高弟，云門嫡孫也。太宗皇帝嘗詔至闕舘，於北御園舍中習定，久之，懇之還山。
公依止五年，密契心法。辭去，渡懷仁江，有蛟每為行人害。公為說偈誡之，而蛟輒去。過黃楊峽，渴欲飲，會溪涸，公以杖擿之而水得。父老來聚觀，合爪以為神，公遯去。武平南黃石巖多蛇虎，公止住，而蛇虎可使令，四遠聞之大驚，爭敬事之。民以雨陽、男女禱者，隨其欲，應念而獲。家畫其像，飲食必祭。
鄰寺僧死，公不知法當告官，便自焚之。吏追捕，坐庭中，問狀不答，索紙作偈曰：
云外野僧死，云夜野僧燒。
二法無差互，菩提路不遙。
而字畫險勁，如擘窠大篆，吏大怒，以為狂且慢己，去僧伽梨，曝日中。既得釋，因以布帽其首，而衣以白服。
公恨所說法聽者疑信半，因不語者六年。巖寺當輸布，而民歲代輸之，公不忍，折簡置布束中，祈免。吏張曄、歐陽程者，相顧怒甚，追至，問狀不答，以為妖。火所著帽，明鮮。
又索紙作偈曰：
一切慈忍力，皆吾心所生。
王官苦拘束，佛法不流行。
自是時亦語。去游南康盤古山，先是，西竺波利尊者經始讖曰：卻後當有白衣菩薩來興此山。公住三年而成叢林，乃還南安。江南眠槎為行舟礙，公舟過焉，摩挲之曰：去！去！莫與人為家。槎一夕蕩除之。
有僧自惠州來，曰：河源有巨舟著沙，萬牛挽不可動，愿得以載甎，建塔于南海，為眾生福田。
公曰：此陰府之物，然付汝偈，取之。偈曰：
天零灞水生，陰府船王移，
莫立沙中久，納福廕菩提。
僧即舟倡偈，而舟為動，萬眾懽呼。至五羊，有巨商從借以載，僧許之，方解繂，俄風作，失舟所在。
有沙彌無多聞性，而事公謹愿，公憐之，作偈使誦，久當聰明。偈曰：
大智發於心，於心何處尋？
成就一切義，無古亦無今。
於是世間章句，吾伊上口。公示人多以偈，然題贈以之中四字於其後，莫有識其旨者。異跡甚著，所屬狀以聞，詔佳之，宰相王欽若、大參趙安仁已下皆獻詩，公未嘗視，置承塵上而已。
淳化乙卯正月初六日，集眾曰：吾此日生，今正是時。遂右脅臥而化，閱世八十有二，坐六十有五夏。謚曰定光圓應禪師。
贊曰：圓通誚曹將軍而不屈，問軍旅事而不答，此其識能知宗也。南塔初不受南平王之請，及聞移禍及人，因屑就之，此其行高一世也。學者囿於法愛故，初公語分生死，所以發其機，至於定應，則全提大用。於其化時曰：吾此日生。於化時而曰生，最後之訓也。臨禍福死生之際，能如彼四老人，則正宗已墜之綱，尚可理也。