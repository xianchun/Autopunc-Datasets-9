復次，憍尸迦！若菩薩摩訶薩行深般若波羅蜜多時，作如是觀：唯有諸法更相緣助，滋潤增長，展轉周遍，其中都無我及我所，如實觀察不可得故。復作是觀：諸菩薩摩訶薩以所修集殊勝善根，與諸有情平等共有，回向無上正等菩提。集善根心不與回向心和合，回向心亦不與集善根心和合；回向心不與菩提心和合，菩提心亦不與回向心和合；集善根心於回向心中無所有不可得，回向心於集善根心中亦無所有不可得；回向心於菩提心中無所有不可得，菩提心於回向心中亦無所有不可得。諸菩薩摩訶薩雖如實觀諸法，而於諸法都無所見。憍尸迦！是謂菩薩摩訶薩甚深般若波羅蜜多。
時天帝釋問善現言：大德！云何諸菩薩摩訶薩集善根心不與回向心和合，回向心亦不與集善根心和合；回向心不與菩提心和合，菩提心亦不與回向心和合；集善根心於回向心中無所有不可得，回向心於集善根心中亦無所有不可得；回向心於菩提心中無所有不可得，菩提心於回向心中亦無所有不可得？
善現答言：憍尸迦！諸菩薩摩訶薩集善根心則非心，回向心、菩提心亦非心，不應非心能有所集，若能回向、若所回向；不應非心回向非心，心亦不應回向非心；非心不應回向於心，心亦不應回向於心。何以故？憍尸迦！非心即是不可思議，不可思議即是非心，如是二種，俱無所有，無所有中，無回向義。憍尸迦！心無自性，心所亦然；心及心所既無自性故，心亦無回向心義。憍尸迦！諸菩薩摩訶薩若作是觀，是謂菩薩摩訶薩甚深般若波羅蜜多。
尒時，世尊贊善現曰：善哉！善哉！汝今善能為諸菩薩摩訶薩眾宣說般若波羅蜜多，亦能勸勵諸菩薩摩訶薩，令深歡喜，勤修般若波羅蜜多。
具壽善現便白佛言：我既知恩，云何不報？所以者何？過去諸佛及諸弟子為諸菩薩摩訶薩眾宣說六種波羅蜜多，示現、教導、贊勵、慶喜，安慰建立，令得究竟。世尊尒時亦在中學，今證無上正等菩提，轉妙法輪，饒益我等，故我今者，應隨佛教，為諸菩薩摩訶薩眾宣說六種波羅蜜多，示現、教導、贊勵、慶喜，安慰建立，令得究竟，速證無上正等菩提，轉妙法輪，窮未來際，利益安樂一切有情，是則名為報彼恩德。
尒時，具壽善現復告天帝釋言：憍尸迦！汝問云何菩薩摩訶薩應住般若波羅蜜多者，諦聽！諦聽！當為汝說諸菩薩摩訶薩於深般若波羅蜜多如所應住不應住相。憍尸迦！色蘊乃至識蘊，色蘊乃至識蘊性空；諸菩薩摩訶薩，諸菩薩摩訶薩性空。若色蘊乃至識蘊性空，若諸菩薩摩訶薩性空，如是一切皆無二無二分。憍尸迦！諸菩薩摩訶薩於深般若波羅蜜多應如是住。
憍尸迦！眼處乃至意處，眼處乃至意處性空；色處乃至法處，色處乃至法處性空；眼界乃至意界，眼界乃至意界性空；色界乃至法界，色界乃至法界性空；眼識界乃至意識界，眼識界乃至意識界性空；眼觸乃至意觸，眼觸乃至意觸性空；眼觸為緣所生諸受乃至意觸為緣所生諸受，眼觸為緣所生諸受乃至意觸為緣所生諸受性空；地界乃至識界，地界乃至識界性空；因緣乃至增上緣，因緣乃至增上緣性空；無明乃至老死，無明乃至老死性空；無明滅乃至老死滅，無明滅乃至老死滅性空；布施波羅蜜多乃至般若波羅蜜多，布施波羅蜜多乃至般若波羅蜜多性空；內空乃至無性自性空，內空乃至無性自性空性空；真如乃至不思議界，真如乃至不思議界性空；斷界乃至無為界，斷界乃至無為界性空；苦集滅道圣諦，苦集滅道圣諦性空；四念住乃至八圣道支，四念住乃至八圣道支性空；四靜慮、四無量、四無色定，四靜慮、四無量、四無色定性空；八解脫、九次第定，八解脫、九次第定性空；空、無相、無愿解脫門，空、無相、無愿解脫門性空；凈觀地乃至如來地，凈觀地乃至如來地性空；極喜地乃至法云地，極喜地乃至法云地性空；五眼、六神通，五眼、六神通性空；如來十力乃至十八佛不共法，如來十力乃至十八佛不共法性空；無忘失法、住舍性，無忘失法、住舍性性空；一切陀羅尼門、三摩地門，一切陀羅尼門、三摩地門性空；聲聞、獨覺、無上乘，聲聞、獨覺、無上乘性空；預流乃至如來，預流乃至如來性空；一切智、道相智、一切相智，一切智、道相智、一切相智性空；諸菩薩摩訶薩，諸菩薩摩訶薩性空。若眼處乃至一切相智性空，若諸菩薩摩訶薩性空，如是一切皆無二無二分。憍尸迦！諸菩薩摩訶薩於深般若波羅蜜多應如是住。
時天帝釋問善現言：云何菩薩摩訶薩行深般若波羅蜜多時，所不應住？
善現答言：憍尸迦！諸菩薩摩訶薩行深般若波羅蜜多時，不應住色蘊，不應住受想行識蘊。何以故？以有所得為方便故。如是乃至不應住一切智，不應住道相智、一切相智。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住此是色蘊，不應住此是受想行識蘊。何以故？以有所得為方便故。如是乃至不應住此是一切智，不應住此是道相智、一切相智。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住色蘊乃至識蘊若常若無常、若樂若苦、若我若無我、若凈若不凈、若空若不空、若有相若無相、若有愿若無愿、若寂靜若不寂靜、若遠離若不遠離。何以故？以有所得為方便故。如是乃至不應住一切智、道相智、一切相智若常若無常、若樂若苦、若我若無我、若凈若不凈、若空若不空、若有相若無相、若有愿若無愿、若寂靜若不寂靜、若遠離若不遠離。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住預流果是無為所顯。何以故？以有所得為方便故。不應住一來、不還、阿羅漢果、獨覺菩提、諸佛無上正等菩提是無為所顯。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住預流是福田，應受供養。何以故？以有所得為方便故。不應住一來、不還、阿羅漢、獨覺、菩薩、如來是福田，應受供養。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住初地。何以故？以有所得為方便故。不應住第二地乃至第十地。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住初發心已，便作是念：我當圓滿布施波羅蜜多乃至般若波羅蜜多，我當圓滿四念住乃至八圣道支，我當圓滿四靜慮、四無量、四無色定，我當圓滿八解脫、九次第定，我當圓滿空、無相、無愿解脫門；我修加行既圓滿已，當入菩薩正性離生；我已得入正性離生，當住菩薩不退轉地；我當圓滿菩薩五通；我住菩薩圓滿五通，當游無量無數佛土，禮敬瞻仰，承事供養諸佛世尊，於諸佛所聽聞正法，如理思惟，廣為他說；我當嚴凈如十方佛所居國土，安立有情，我當化作如十方佛所居國土，安立有情；我當成熟諸有情類，令證無上正等菩提，或得涅盤，或居善趣；我當往詣無量無數諸佛國土，親近承事諸佛世尊，復以無邊花、香、瓔珞、寶幢、幡蓋、伎樂、燈明、衣服、飲食及余資具供養恭敬，尊重贊嘆；我當安立無量無數無邊有情，令於無上正等菩提得不退轉。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住作是念：我當成辦清凈五眼，所謂肉眼、天眼、慧眼、法眼、佛眼。不應住作是念：我當成辦殊勝六通，所謂殊勝神境智通、天眼智通、天耳智通、他心智通、宿住隨念智通、漏盡智通。不應住作是念：我當成辦一切殊勝三摩地門，於諸等持，隨心所欲，自在游戲。不應住作是念：我當成辦一切殊勝陀羅尼門，於諸摠持所作事業，皆得自在。不應住作是念：我當成辦如來十力乃至十八佛不共法。不應住作是念：我當成辦三十二相、八十隨好所莊嚴身，令諸有情，見者歡喜，觀無厭倦，獲勝利樂。不應住作是念：我當成辦無忘失法、住舍性。不應住作是念：我當成辦一切智、道相智、一切相智，通達諸法，無著無礙。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住此是隨信行，此是隨法行，此是第八補特伽羅，此是預流極七返有，此是家家，此是一間，此是齊首補特伽羅，乃至壽盡，煩惱方盡，此是預流定不墮法，此是中間般涅盤法，此是一來，至此世間，得盡苦際，此是不還向，此是不還果，往彼方得般涅盤者，此是阿羅漢向，此是阿羅漢果，現在必入無余涅盤，此是獨覺，此是菩薩，超諸聲聞、獨覺等地，安住菩薩摩訶薩地，修一切智及道相智、一切相智，覺一切法一切相已，永斷一切煩惱纏結習氣相續，證得無上正等菩提，得成如來應正等覺，具大威力，轉妙法輪，作諸佛事，度脫無量無數有情，令得涅盤，畢竟安樂。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住作是念：我當善修四神足已，安住如是殊勝等持，由此等持增上勢力，令我壽命如殑伽沙大劫而住。不應住作是念：我當獲得壽量無邊。不應住作是念：我當成就三十二相，是一一相，百福莊嚴，有情見者，獲大利樂。不應住作是念：我當成就八十隨好，是一一好有無數量希有勝事，有情見者，得大饒益。不應住作是念：我當安住一嚴凈土，其土寬廣，於十方面如殑伽沙世界之量。不應住作是念：我當安坐一金剛座，其座廣大，量等三千大千世界。不應住作是念：我當安處大菩提樹，其樹高廣，眾寶莊嚴，所出妙香，氤氳氛馥，能令聞者貪瞋癡等心疾皆除，無量無邊身病亦愈。諸有聞此菩提樹香，離諸聲聞、獨覺作意，定得無上正等菩提。不應住作是念：愿我當得嚴凈佛土，其土清凈，無諸穢惡。何以故？以有所得為方便故。
復次，憍尸迦！諸菩薩摩訶薩行深般若波羅蜜多時，不應住作是念：愿我當得凈佛土中，都無執著色蘊乃至識蘊名聲，亦無執著眼處乃至意處名聲，亦無執著色處乃至法處名聲，亦無執著眼界乃至意界名聲，亦無執著色界乃至法界名聲，亦無執著眼識界乃至意識界名聲，亦無執著眼觸乃至意觸名聲，亦無執著眼觸為緣所生諸受乃至意觸為緣所生諸受名聲，亦無執著地界乃至識界名聲，亦無執著因緣乃至增上緣名聲，亦無執著無明乃至老死名聲，亦無執著布施波羅蜜多乃至般若波羅蜜多名聲，亦無執著內空乃至無性自性空名聲，亦無執著真如乃至不思議界名聲，亦無執著斷界乃至無為界名聲，亦無執著苦集滅道圣諦名聲，亦無執著四念住乃至八圣道支名聲，亦無執著四靜慮、四無量、四無色定名聲，亦無執著八解脫、九次第定名聲，亦無執著空、無相、無愿解脫門名聲，亦無執著凈觀地乃至如來地名聲，亦無執著極喜地乃至法云地名聲，亦無執著五眼、六神通名聲，亦無執著如來十力乃至十八佛不共法名聲，亦無執著三十二相、八十隨好名聲，亦無執著無忘失法、住舍性名聲，亦無執著一切陀羅尼門、三摩地門名聲，亦無執著一切智、道相智、一切相智名聲，亦無執著聲聞、獨覺、大乘名聲，亦無執著預流向、預流果乃至菩薩、如來名聲。何以故？以有所得為方便故。所以者何？一切如來應正等覺證得無上正等覺時，覺一切法都無所有，名字音聲皆不可得。諸菩薩摩訶薩住不退轉地時，亦見諸法都無所有，名字音聲都不可得。憍尸迦！是為菩薩摩訶薩於深般若波羅蜜多如所應住不應住相。憍尸迦！諸菩薩摩訶薩於深般若波羅蜜多隨所應住不應住相，以無所得而為方便，應如是學。
時舍利子作是念言：若菩薩摩訶薩行深般若波羅蜜多時，於一切法皆不應住，云何應住甚深般若波羅蜜多？
具壽善現知舍利子心之所念，便謂之曰：於意云何？諸如來心為何所住？
舍利子言：諸如來心都無所住。所以者何？諸佛之心不住色蘊乃至識蘊，不住眼處乃至意處，不住色處乃至法處，不住眼界乃至意界，不住色界乃至法界，不住眼識界乃至意識界，不住眼觸乃至意觸，不住眼觸為緣所生諸受乃至意觸為緣所生諸受，不住地界乃至識界，不住因緣乃至增上緣，不住無明乃至老死，不住有為界、無為界，不住布施波羅蜜多乃至般若波羅蜜多，不住內空乃至無性自性空，不住真如乃至不思議界，不住斷界乃至無為界，不住苦集滅道圣諦，不住四念住乃至八圣道支，不住四靜慮、四無量、四無色定，不住八解脫、九次第定，不住空、無相、無愿解脫門，不住凈觀地乃至如來地，不住極喜地乃至法云地，不住五眼、六神通，不住如來十力乃至十八佛不共法，不住三十二相、八十隨好，不住無忘失法、住舍性，不住一切陀羅尼門、三摩地門，不住一切智、道相智、一切相智。何以故？以一切法不可得故。如是，善現！如來之心，於一切法都無所住，亦非不住。
時具壽善現謂舍利子言：諸菩薩摩訶薩行深般若波羅蜜多時亦復如是，雖住般若波羅蜜多，而同如來於一切法心無所住，亦非不住。所以者何？諸菩薩摩訶薩行深般若波羅蜜多時，雖住般若波羅蜜多，而於色蘊非住非不住，於受想行識蘊亦非住非不住。如是乃至於一切智非住非不住，於道相智、一切相智亦非住非不住。何以故？舍利子！以色等法，無二相故。舍利子！諸菩薩摩訶薩於深般若波羅蜜多，隨此非住非不住相，以無所得而為方便，應如是學。
尒時，眾中有諸天子竊作是念：諸藥叉等言詞咒句種種差別雖復隱密，而我等輩猶可了知；尊者善現於深般若波羅蜜多雖以種種言詞顯示，然我等輩竟不能解。
具壽善現知諸天子心之所念，便告彼言：汝等天子於我所說不能解耶？
諸天子言：如是！如是！我於尊者所說般若波羅蜜多甚深句義都不能解。
具壽善現復告彼言：我嘗於此甚深般若波羅蜜多相應義中不說一字，汝亦不聞，當何所解？何以故？諸天子！甚深般若波羅蜜多相應義中，文字言說皆遠離故，由於此中說者、聽者及能解者皆不可得。一切如來應正等覺所證無上正等菩提微妙甚深亦復如是。天子當知！如佛化作一化佛身，此化佛身化作四眾，俱來集會而為說法。於意云何？此中有實能說、能聽、能解者不？
諸天子言：不也，大德！
善現告言：如是，天子！一切法皆如化故，今於此甚深般若波羅蜜多相應義中，說者、聽者及能解者皆不可得。天子當知！如夢見佛為眾說法。於意云何？此中有實能說、能聽、能解者不？
諸天子言：不也，大德！
善現告言：如是，天子！一切法皆如夢故，今於此甚深般若波羅蜜多相應義中，說者、聽者及能解者皆不可得。天子當知！如有二人，處一山谷，各住一面，贊佛法僧，俱時發響，於意云何？是二響聲能互相聞、更相解不？
諸天子言：不也，大德！
善現告言：如是，天子！一切法皆如響故，今於此甚深般若波羅蜜多相應義中，說者、聽者及能解者皆不可得。天子當知！如工幻師或彼弟子於四衢道幻作四眾及一如來為眾說法，於意云何？此中有實說者、聽者、能解者不？
諸天子言：不也，大德！
善現告言：如是，天子！一切法皆如幻故，今於此甚深般若波羅蜜多相應義中，說者、聽者及能解者皆不可得。天子當知！由是因緣，我嘗於此甚深般若波羅蜜多相應義中不說一字，汝亦不聞，當何所解？
時諸天子復作是念：大德善現於此般若波羅蜜多甚深義中，雖復種種方便顯說，欲令易解，然其義趣甚深轉甚深，微細更微細，難可測量。
具壽善現知彼心念，便告之曰：天子當知！色蘊非甚深非微細，受想行識蘊亦非甚深非微細。何以故？諸天子！色蘊自性乃至識蘊自性，皆非甚深非微細故。如是乃至一切智非甚深非微細，道相智、一切相智亦非甚深非微細。何以故？諸天子！一切智自性，道相智、一切相智自性，皆非甚深非微細故。
時諸天子復作是念：大德善現所說法中，不施設色蘊，亦不施設受想行識蘊。何以故？色蘊等性皆不可說故。如是乃至不施設一切智，亦不施設道相智、一切相智。何以故？一切智等性皆不可說故。大德善現所說法中，不施設預流向預流果、一來向一來果、不還向不還果、阿羅漢向阿羅漢果、獨覺向獨覺果、一切菩薩摩訶薩行、諸佛無上正等菩提。何以故？預流向等性皆不可說故。大德善現所說法中，亦不施設文字語言。何以故？文字語言性皆不可說故。
具壽善現知諸天子心所念法，便告之言：如是！如是！如汝所念。色蘊乃至無上菩提，文字語言皆不可說，是故於此甚深般若波羅蜜多相應義中，無說、無聽亦無解者，由斯汝等於諸法中，應隨所說，修深固忍。天子當知！諸有欲證欲住預流、一來、不還、阿羅漢果、獨覺菩提、諸佛無上正等菩提，要依此忍，乃能證住。如是，天子！諸菩薩摩訶薩從初發心乃至究竟，應住無說、無聽、無解甚深般若波羅蜜多，常勤修學，不應暫舍。
時諸天子復作是念：大德善現於今欲為何等有情說何等法？
具壽善現知諸天子心之所念，而告彼言：天子當知！吾今欲為如幻如化如夢有情亦復宣說如幻如化如夢之法。所以者何？如是聽者，於所說法，無聞、無解、無所證故。
時諸天子尋復問言：能說、能聽及所說法皆如幻化夢所見耶？
善現答言：如是！如是！如汝所說。如幻有情為如幻者說如幻法，如化有情為如化者說如化法，如夢有情為如夢者說如夢法。天子當知！我乃至見者如幻如化如夢所見，色蘊乃至識蘊亦如幻如化如夢所見，乃至預流、一來、不還、阿羅漢果、獨覺菩提、諸佛無上正等菩提亦如幻如化如夢所見。
時諸天子問善現言：大德！今者為但說我乃至菩提如幻如化如夢所見，為亦說涅盤如幻如化如夢所見耶？
善現答言：我於今者，不但說我乃至菩提如幻如化如夢所見，亦說涅盤如幻如化如夢所見。天子當知！設更有法過涅盤者，我亦說為如幻如化如夢所見。何以故？諸天子！幻化夢事與一切法乃至涅盤，悉皆無二無二分故。
尒時，具壽舍利子、大目連、執大藏、滿慈子、大迦多衍那、大迦葉波等諸大聲聞及無量百千菩薩摩訶薩，同時舉聲問具壽善現曰：所說般若波羅蜜多，如是甚深，難見難覺，寂靜微妙，非所尋思，超尋思境，最勝第一，誰能信受？
尒時，慶喜白大聲聞及諸菩薩摩訶薩言：有不退轉諸菩薩摩訶薩，於此般若波羅蜜多能深信受。復有無量已見圣諦，於諸深法能盡源底，所愿已滿，諸漏永盡大阿羅漢，於此般若波羅蜜多亦能信受。復有無量諸善男子善女人等，已於過去無量無數百千俱胝那庾多佛親近供養，發弘誓愿，種諸善根，聰明智慧，善友所攝，於此般若波羅蜜多亦能信受。
所以者何？如是人等，於法、非法能無分別。謂不以空不空分別色乃至識，亦不以色乃至識分別空不空。不以有相無相分別色乃至識，亦不以色乃至識分別有相無相。不以有愿無愿分別色乃至識，亦不以色乃至識分別有愿無愿。不以寂靜不寂靜分別色乃至識，亦不以色乃至識分別寂靜不寂靜。不以遠離不遠離分別色乃至識，亦不以色乃至識分別遠離不遠離。不以生不生分別色乃至識，亦不以色乃至識分別生不生。不以滅不滅分別色乃至識，亦不以色乃至識分別滅不滅。如是乃至不以空不空分別有為、無為界，亦不以有為、無為界分別空不空。不以有相無相分別有為、無為界，亦不以有為、無為界分別有相無相。不以有愿無愿分別有為、無為界，亦不以有為、無為界分別有愿無愿。不以寂靜不寂靜分別有為、無為界，亦不以有為、無為界分別寂靜不寂靜。不以遠離不遠離分別有為、無為界，亦不以有為、無為界分別遠離不遠離。不以生不生分別有為、無為界，亦不以有為、無為界分別生不生。不以滅不滅分別有為、無為界，亦不以有為、無為界分別滅不滅。由此因緣，如是人等，於此般若波羅蜜多皆能信受。
時具壽善現告諸天子言：如是般若波羅蜜多實為甚深，難見難覺，寂靜微妙，非所尋思，超尋思境，最勝第一，其中實無能信受者。所以者何？此中無法可顯可示，既實無法可顯可示故，信受者亦不可得。
時舍利子問善現言：豈不般若波羅蜜多甚深教中廣說三乘相應之法，謂聲聞乘法、獨覺乘法、無上乘法；廣說攝受諸菩薩摩訶薩從初發心展轉乃至第十發心諸菩薩道，所謂布施波羅蜜多乃至般若波羅蜜多，安住內空乃至無性自性空，安住真如乃至不思議界，安住斷界乃至無為界，安住苦集滅道圣諦，若四念住乃至八圣道支，若四靜慮、四無量、四無色定，若八解脫、九次第定，若空、無相、無愿解脫門，若極喜地乃至法云地，若五眼、六神通，若如來十力乃至十八佛不共法，若無忘失法、住舍性，若一切陀羅尼門、三摩地門，若一切智、道相智、一切相智；廣說攝受諸菩薩摩訶薩神通勝事，謂菩薩摩訶薩於深般若波羅蜜多勤修行故，隨所生處，常受化生，於不退神通能自在游戲，能善通達無量法門，從一佛土至一佛土，供養恭敬，尊重贊嘆諸佛世尊，隨所愿樂，植眾德本，於諸佛所，受持正法，乃至無上正等菩提，常不忘失，居勝定，離擾亂心，由此因緣，得無礙辯、無斷盡辯、無疏謬辯、應辯、迅辯、諸所演說豐義味辯、一切世間最勝妙辯？
善現答言：如是！如是！誠如所說。於此般若波羅蜜多甚深教中，以無所得而為方便，廣說三乘相應之法，乃至廣說攝受菩薩神通勝事，乃至令得一切世間最勝妙辯。
時舍利子問善現言：如是般若波羅蜜多甚深教中，諸有所說，以無所得為方便者，此於何法以無所得為方便耶？
善現答言：此於我乃至見者以無所得而為方便，此於色乃至識以無所得而為方便，此於眼處乃至意處以無所得而為方便，此於色處乃至法處以無所得而為方便，此於眼界乃至意界以無所得而為方便，此於色界乃至法界以無所得而為方便，此於眼識界乃至意識界以無所得而為方便，此於眼觸乃至意觸以無所得而為方便，此於眼觸為緣所生諸受乃至意觸為緣所生諸受以無所得而為方便，此於地界乃至識界以無所得而為方便，此於因緣乃至增上緣以無所得而為方便，此於無明乃至老死以無所得而為方便，此於布施波羅蜜多乃至般若波羅蜜多以無所得而為方便，此於內空乃至無性自性空以無所得而為方便，此於真如乃至不思議界以無所得而為方便，此於斷界乃至無為界以無所得而為方便，此於苦集滅道圣諦以無所得而為方便，此於四念住乃至八圣道支以無所得而為方便，此於四靜慮、四無量、四無色定以無所得而為方便，此於八解脫、九次第定以無所得而為方便，此於空、無相、無愿解脫門以無所得而為方便，此於凈觀地乃至如來地以無所得而為方便，此於極喜地乃至法云地以無所得而為方便，此於五眼、六神通以無所得而為方便，此於如來十力乃至十八佛不共法以無所得而為方便，此於三十二大士相、八十隨好以無所得而為方便，此於無忘失法、住舍性以無所得而為方便，此於一切陀羅尼門、三摩地門以無所得而為方便，此於一切智、道相智、一切相智以無所得而為方便，此於預流向、預流果乃至菩薩摩訶薩行、諸佛無上正等菩提以無所得而為方便。
時舍利子問善現言：何因緣故，於此般若波羅蜜多甚深教中，以無所得而為方便，廣說三乘相應之法？何因緣故，於此般若波羅蜜多甚深教中，以無所得而為方便，廣說攝受諸菩薩摩訶薩從初發心展轉乃至第十發心諸菩薩道？何因緣故，於此般若波羅蜜多甚深教中，廣說攝受諸菩薩摩訶薩神通勝事乃至令得一切世間最勝妙辯？
善現答言：舍利子！由內空乃至無性自性空故，於此般若波羅蜜多甚深教中，以無所得而為方便，廣說三乘相應之法。舍利子！由內空乃至無性自性空故，於此般若波羅蜜多甚深教中，以無所得而為方便，廣說攝受諸菩薩摩訶薩從初發心展轉乃至第十發心諸菩薩道。舍利子！由內空乃至無性自性空故，於此般若波羅蜜多甚深教中，以無所得而為方便，廣說攝受諸菩薩摩訶薩神通勝事乃至令得一切世間最勝妙辯。所以者何？以一切法無不皆空，究竟推徵不可得故。
