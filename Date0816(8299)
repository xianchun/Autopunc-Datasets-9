凡十一，示眾云：鐘鳴鼓響，鵲噪鵶鳴，為汝諸人脫鳴，師子吼。
問：風穴提印，南院傳衣，昭公演化於西河，嵩師領徒於并壘，南宗之旨，北土大興。且道二師承誰恩力？
嵩云：不入蓮池浴，嬾向雪山游。
公云：清涼山萬菩薩。
嵩云：維摩會中諸圣集。
李云：背負乾薪遭野火。
嵩云：口是禍門。
廣慧璉云：藏頭白，海頭黑。
汾陽昭云：告天手捺地噓噓。
妙喜云：猢猻騎鱉背。
問：忉利透日月之上，四禪無風火之災，三交駕鐵牛之車，臨汝握全提之印，獼猴有一面古鏡，貍奴有萬里神光，直下承當是何人也？
嵩云：朝看東南，暮看西北。
公云：貍奴白牯卻知有。
嵩云：淹殺塚頭蒿。
李云：月煮油鐺。
嵩云：石人腰帶。
廣慧璉云：陳蒲鞋、周金剛。
汾陽昭云：直裰又逢胡釘鉸。
妙喜云：小出大遇。
問：，一切諸佛盡在許，動則喪身失命；覷著兩頭俱瞎；擬議之間，千山萬水；直下會得，也是炭庫坐地。有不惜眉毛者，通個消息來。
嵩云：百雜碎。
公云：平生不妄語。
嵩云：也要道過。
李云：出穴兔遭罥。
嵩云：東西無滯礙，南北得自由。
廣慧璉云：振錫下泥犁。
汾陽昭云：穿山透石壁，鼻孔血淋淋。
妙喜云：自作自受。
凡十七，信州玉山章氏子。師久依泐潭澄禪師，分座接物，名振諸方。偶同云峰悅禪師游西山，夜話云門法道，悅云：澄公雖是云門之後，法道異矣。
師詰其所以異，悅云：云門如九轉丹砂，點鐵成金；澄公藥汞銀，徒可翫，入煅則流去。師怒，以枕投之。
明日，悅謝過，又云：云門氣宇如王，甘死語不乎？澄公有法受人，死語也。死語其能活人乎？即背去。
師挽之云：若如是，則誰可汝意？
悅云：石霜楚圓手段出諸方，子宜見之，不可後也。
師默計之，云：悅師翠巖，使我見石霜，於悅何有哉？
即造石霜。聞慈明不事事，忽叢林，悔欲無行。即謁福嚴賢，賢命掌書司，俄賢卒，郡守以慈明補之。既至，目其貶剝諸方，件件數為邪解。師為之氣索，遂造其室，明云：書記領徒游方，借使有疑，可坐而商略。
師哀懇愈切，明云：公學云門禪，必善其旨。如云放洞山三頓棒，是有吃棒分？是無吃棒分？
師云：有吃棒分。
明色莊曰：從朝至暮，鵲噪鵶鳴，皆應吃棒。明即端坐，受師炷香作禮。
明復問：趙州道：臺山婆子，我為汝勘破了也。且阿那是他勘破婆子處？師汗下，不能加答。
明日又詣，明㖃罵不已。師云：罵豈慈悲法施耶？
明云：儞作罵會那？
師於言下大悟，作頌云：
杰出叢林是趙州，老婆勘破有來由。
如今四海清如鏡，行人莫與路為讎。
呈慈明，明頷之，自是泐潭舊好絕矣！
示眾云：盡令提綱，不通凡圣，放一線道，有個商量。遂拈起拄杖云：即今拄杖子豎也，十方世界一時豎。又橫拄杖云：即今拄杖子橫也，十方世界一時橫。何也？不見道：極小同大，忘絕境界；極大同小，不見邊表。遂卓拄杖一下。
示眾云：云從龍，風從虎，五九四十五，叢林將為向上關，同安不打這破鼓。為甚麼不打？守株待兔，豈是智人？避色逃聲，何名作者？祖不云乎：執之失度，必入邪路；放之自然，體無去住。
示眾云：有利無利，不離行市，鎮州蘿卜頭即且置，廬陵米價作麼生？若善其價，可謂終日吃飯未曾咬破一粒米；茍若不知，他時後日有人索上座飯錢在，莫言不道。
示眾云：智海無風，因覺妄以成凡；覺妄元虛，即凡心而見佛。只恁麼休去，便道同安無折合，隨汝顛倒所欲，南斗七，北斗八。
示眾云：擬心即差，動念即乖，不擬不動，土木無殊。行腳人須得轉身一句。遂拈起拂子云：這個是同安拂子，汝等諸人作麼生轉？若也轉得，一為無量，無量為一；若轉不得，布袋老鵶，雖活如死。
示眾云：江南之地，春寒秋熱，近日已來，滴水滴凍。
僧問：滴水滴凍時如何？
師云：未是衲僧分上事。
云：如何是衲僧分上事？
師云：滴水滴凍。復云：諸上座！且作麼生會？良久，云：鴛鴦繡出從君看，莫把金針度與人。
示眾云：道遠乎哉？觸事而真；圣遠乎哉？體之即神。拈起拄杖云：道之與圣，總在歸宗拄杖頭上，汝等諸人何不識取？若也識得，十方剎土不行而至，百千三昧無作而成；若也未識，有寒暑兮促君壽，有鬼神兮妒君福。
示眾云：半夜捉烏雞，驚起梵王睡。毘藍風忽起，吹倒須彌山。官路無人行，私酒多人吃。當此之時，臨濟、德山開得口，張得眼，有棒有喝用不得。汝等諸人各自尋取祖業契書，莫認驢鞍橋作阿爺下頷。
示眾云：說妙談玄，乃太平之奸賊；行棒行喝，為亂世之英雄。英雄奸賊，棒喝玄妙，皆為長物，黃檗門下總用不著。且道黃檗門下尋常用個甚麼？咄！
示眾云：輕輕踏步恐人知，語笑分明更是誰？智者只此猛提取，莫待天明失卻雞。
示眾，舉：永嘉道：游江海，涉山川，尋師訪道為參禪。自從認得曹谿路，了知生死不相關。諸上座！那個是游底江海？那個是涉底山川？那個是尋底師？那個是訪底道？那個是參底禪？若向湖南、兩浙，廬山、衡岳，云門、臨濟而尋師訪道，洞山、法眼而參禪，是向外求，名為外道。若以毘盧自性為海，般若寂滅智為禪，名為內求。若向外求，走殺儞；若住於五蘊內求，縛殺儞。是故禪者，非內非外，非有非無，非實非虛。不見道：內見、外見俱錯，佛道、魔道俱惡。瞥然與麼去兮，月藏西山，更尋聲逐色兮，何處名邈？以拂子擊繩床。
示眾云：有一人朝看華嚴，暮看般若，晝夜精勤，無有暫暇；有一人不參禪，不論義，把個破席日睡。於此二人同到黃龍，一人有為，一人無為，安下那個即是？良久，云：功德天、黑暗女，有智主人，二俱不受。
示眾云：心王不妄動，六國一時通。罷拈三尺劍，休弄一張弓。
示眾，舉：大珠和尚道：身口意清凈，是名佛出世；身口意不凈，是名佛滅度。也好個消息，古人一期方便，與儞諸人討個入路，既得個入路，又須得個出路。登山須到頂，入海須到底。登山不到頂，不知宇宙之寬廣；入海不到底，不知滄溟之淺深。既知寬廣，又知淺深，一踏踏翻四大海，一摑摑倒須彌山。撒手到家人不識，雀噪鵶鳴柏樹間。
僧問：無為無事人，猶是金鎖難，未審過在甚麼處？
師云：一字入公門，九牛拽不出。
云：學人未曉，乞師方便。
師云：大庾嶺頭，笑卻成哭。
問：大用現前，請師辨白。
師云：摘卻儞眉毛，傾出儞腦髓，腳跟下道將一句來。
云：鏌瑘舉起，蛟龍失色。
師云：作麼生？
僧以手面前一劃，云：爭奈這個何？
師云：三十年後討個師僧也難得。僧便喝。
師云：好一喝！未有主在。僧作禮。
師云：當斷不斷，返招其亂。
僧問：一不去，二不住，請師道。
師云：高祖殿前樊噲怒。
云：與麼則今日得遇和尚也。
師云：仰面看天不見天。
云：若然者，學人禮謝。
師云：更待何時？
凡十四，本州宜春冷氏子。師在筠州九峰受請，拈法衣示眾云：會麼？若也不會，今日無端走入水牯牛隊去也。還知麼？筠陽九岫，萍實楊岐。遂陞座。
時有僧出，師云：漁翁未擲釣，躍鱗沖浪來。僧便喝。
師云：不信道。僧撫掌歸眾。
師云：消得龍王多少風？
僧問：師唱誰家曲？宗風嗣阿誰？
師云：有馬騎馬，無馬步行。
云：少年長老，足有機籌。
師云：念汝年老，放儞三十棒。
問：如何是佛？
師云：三腳驢子弄蹄行。
云：莫只這便是麼？
師云：湖南長老。
師云：更有問話者麼？試出來相見。楊岐今日性命在儞諸人手，一任橫拖倒拽。為甚麼如此？大丈夫兒須是當眾決擇，莫背地似水底按葫蘆相似，當眾引驗，即便面赤。有麼？有麼？出來決擇看。如無，楊岐今日失利。便下座。
九峰勤和尚把住師云：今日喜得個同參。
師云：作麼生是同參底事？
勤云：九峰牽犁，楊岐拽把。
師云：正恁麼時，楊岐在前？九峰在前？
勤擬議，師托開云：將謂同參，元來不是。
示眾云：霧鎖長空，風生大野，百草樹木作大師子吼，演說摩訶般若，三世諸佛在諸人腳跟下轉大法輪。若也會去，功不浪施；若也不會，莫道楊岐山勢嶮，前頭更有最高峰。
示眾云：不見一法是大過患。拈起拄杖云：穿過釋迦老子鼻孔，作麼生道得脫身一句？向水不洗水處道將一句來。良久，云：向道莫行山下路，果然猿叫斷腸聲。
示眾，以手拍繩床云：只個心心心是佛，十方世界最靈物。釋迦老子說夢，三世諸佛說夢，天下老和尚說夢。且問諸人還曾作夢麼？若也作夢，向半夜道將一句來。良久，云：人間縱有真消息，偷向楊岐說夢看。
示眾云：景色乍晴，物情舒暢。舉步也，千身彌勒；動用也，隨處釋迦。文殊普賢總在這，眾中有不受人瞞底，便道云蓋和麩糶面。然雖如是，布袋盛錐子。
示眾云：楊岐無準的，種田博飯吃。說夢老瞿曇，何處覓蹤跡？
示眾云：踏著秤鎚硬似鐵，啞子得夢向誰說？須彌頂上浪滔天，大洋海遭火爇。
示眾云：一即一切，一切即一。拈拄杖劃一劃，云：山河大地、天下老和尚，百雜碎。作麼生是儞諸人鼻孔？良久，云：劍為不平離寶匣，藥因救病出金瓶。
慈明忌辰設齋，眾才集，師至真前，以兩手捏拳安頭上，以坐具劃一劃，打一圓相，便燒香，退身三步，作女人拜。首座云：休捏怪。
師云：首座作麼生？
座云：休捏怪。
師云：兔子吃牛嬭。
第二座近前，打一圓相，便燒香，退身三步，作女人拜。師近前，作聽勢，座擬議，師打一掌云：這漆桶也亂做。
龍興孜老遷化，僧至，下遺書，師問：世尊入滅，槨示雙趺。和尚歸真，有何相示？僧無語。
師槌胸一下云：蒼天！蒼天！
三人暫到相看，師問：三人同行，必有一智。提起坐具云：參頭上座喚這個作甚麼？
云：坐具。
師云：真個那？
云：是。
師復云：喚作甚麼？
云：坐具。
師顧視左右云：參頭卻具眼。
又問第二人：欲行千里，一步為初，如何是最初一句？
云：到和尚這，爭敢出手？師以手劃一劃。
僧云：了。師展兩手，僧擬議。
師云：了。
又問第三人：近離甚處？
云：南源。
師云：楊岐今日被上座勘破，且坐吃茶。
七人新到相見，師問：陣勢既圓，作家戰將何不出來與楊岐相見？僧以坐具便打。
師云：作家。僧又打。
師云：一坐具，兩坐具，作麼生？僧擬議，師背面而立，僧又打。
師云：儞道楊岐話頭落在甚麼處？
僧指面前云：在這。
師云：三十年後遇明眼人不得錯舉，且坐吃茶。
師問僧：秋色依依，朝離何處？
云：去冬在上藍。
師云：不涉程途一句作麼生？
云：兩重公案。
師云：謝上座答話。僧便喝。
師云：那學得這虛頭來？
云：明眼尊宿難瞞。
師云：恁麼則楊岐隨上座去也。僧擬議。
師云：念汝鄉人在此，放儞三十棒。
師問僧：云深路僻，高步何來？
云：天無四壁。
師云：踏破多少草鞋？僧便喝。
師云：一喝兩喝又作麼生？
云：儞看這老和尚。
師云：拄杖不在，且坐吃茶。
南岳芭蕉谷泉庵主，見汾陽昭禪師後，省同參慈明禪師。問答有云：我見八十余員知識，只有儞較些子。後人見有此語，宗派圖盡列為慈明嗣，非也，今收汾陽下。