約出於北宋。通志藝文略著錄。一卷。
夫陰符三百言，旨歸一也。世人多罔測玄奧，談道兵法人事者，非耶。太玄曰：陽推五福以類升。壽富康寧，好德終命。陰幽六極以類降。凶短折疾，憂貧惡弱。聖人敷演天一地二三生，萬物稟一炁而生，是以修心合性，修性合炁，炁合虛無，虛無合體。然後執天行道，觀象法言，測三要之奧文，煉五行之正炁，陶甄日月，濳運坎離，察陰陽造化之權，通天地發生之理。經曰：日月有數，大小有定，聖功生焉，神明出焉，大哉。深窮妙旨，洞測真源，得之則長生，失之則輕命。有以見演道、演法、演術三字，古聖賢秘而存焉，乃天機密也，不可輕泄。今略註解，用導精微。直貴无文，易明大意。上則神仙抱一演道。夫演道者，還丹抱一之門，運炁走朝泥丸，如炁丸轉，上朝天也。人之元炁走於首，為之道字。仙經曰：長生不老，還精補腦。太清玉訣曰：若到河車地，黃金滿我家是也。中則富國安民演法。夫演法者，中去邪欲之心，上朝淳坎之水，為之法字。是心為帝王，坦然得一，正其法度，富國安民也。太清玉訣曰：若到褐河津，造白色，藏真是也。下則強兵戰勝演術。夫演術者，木生火，離中虛是水也，坎中實是火也，是以中心行，真水真火相伏，為之術字也。太清玉訣曰：若到紫精丹，不死亦不難是也。
觀天之道，執天之行，盡矣。天有五賊，見之者昌。五賊在乎心，施行于天。宇宙在乎手，萬化生乎身。天性，人也。人心。機也。立天之道，以定人也。天發殺機，龍蛇起陸。人發殺機，天地反覆。天人合發，萬變定機。性有巧拙，可以伏藏。九竅之邪，在乎三要，可以動靜。火生於木，禍發必尅。姦生於國，時動必潰。知之修鍊，謂之聖人。
天地，萬物之盜；萬物，人之盜；人，萬物之盜。三盜既備，三才既安。故曰：食其時，百骸治。動其機，萬化安。人知其神，不知其不神所以神也。日月有數，小大有定。聖功生焉，神明出焉。其盜機也，天下莫能見，莫能知。君子得之固躬，小人得之輕命。
瞽者善聽，聾者善視。絕利一源，用師十倍；三返晝夜，用師萬倍。心生於物，死於物，機在目。天之无恩而大恩生。迅雷烈風，莫不蠢然。至樂性餘，至靜則廉。天之至私，用之至公。禽之制在炁。生者，死之根；死者，生之根。恩生於害，害生於恩。愚人以天地文理聖，我以時物文理哲。