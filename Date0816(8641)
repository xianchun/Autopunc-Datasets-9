四分戒本者，盖开万行之通衢，引三乘之正轨也。自法王利见，弘济在缘，程上圣之栖遑，悼小凡之沉溺。故能辟不讳之门，示秘密之深术；张无问之说，显初学之津途。遂静处而兴教源，集众而宣玄范。前明由序，广陈发致之功；后列大宗，盛罗机欲所被。约时敷演，通行于是承遵；合洁等闻，正法由兹久住。
但以时来不竞，情变所流，经陈梦㲲之徵，律舒分杖之喻。致使教随文结，理任情移；云飞二部、五部之殊，山张十八、五百之异。取其元始所被，无非计情；穷其要会之心，俱通正业。逮乎曹魏之末，戒本创传；终于隋运之初，芟改者众。或依梵本，或写隶文，或以义求，或以缘据。雠校诸说，成务蒙然，滥罔前修，翳昏后学。梵本则文旨乖互，方言未融；准律则得在宗归，失于辨相；义求虽有深会，未静论端；缘据似是具周，止存别见。
原夫正戒明禁，唯佛制、开；贤圣缄默，但知祇奉。故律论所述，咸宗本经；自余位班，曾未揣度。总叙诸见，师心者多；考定昔缘，良所未暇。今以戒本繁略，隐义局文，用则失仪，舍则非据，若不显相，人难具依。
余少仰玄风，志隆清范。昔在帝京，周流讲肆，伏膺请业，载纪相寻。何尝不执卷临文，慨斯壅结。遂以贞观四年庚寅之岁，薄游岳渎，广评律宗。但见诵语纷纶，未思弘远；高谈有务，事用无施。才罗七五之名，妄居一字之首；但述行藏之要，宁开决正之心？问以戒律废兴，妙凭疏解；约之情通本据，无文可依。自有博学生知，行名双显，而神用莫准，情取天乖。余意之所未安，义当依法为定，则诤论自弭，何俟繁辞！
今试敢依律本，具录正经，仍从佛解，即为注述。文唯一卷，同昔所传；持、犯两明，今便异古。庶令初、后兼学，愚、智齐遵。粗知则具三种持律，精练则是一师大化。以斯用求，成济为极。又以戒各缘起，妄说非无，若不镜晓，终归虚托。故随戒类引，删要补之。俾夫显相通班，轻重昭现，足以润身光德，足以护法匡时。临文无取谬于文，思义则不资他义。岂直自贻无漏，亦将兼济有缘。故辄笔记，序之云尔。
稽首礼诸佛，及法比丘僧，
今演毗尼法，令正法久住。
戒如海无涯，如宝求无厌，
欲护圣法财，众集听我说。
欲除四弃法，及灭僧残法，
障三十舍堕，众集听我说。
毗婆尸、式弃，毗舍、拘留孙，
拘那含牟尼，迦叶、释迦文，
诸世尊大德，为我说是事，
我今欲善说，诸贤咸共听。
譬如人毁足，不堪有所涉，
毁戒亦如是，不得生天人。
欲得生天上，若生人中者，
常当护戒足，勿令有毁损。
如御入险道，失辖折轴忧，
毁戒亦如是，死时怀恐惧。
如人自照镜，好丑生欣戚，
说戒亦如是，全毁生忧喜。
如两阵共战，勇怯有进退，
说戒亦如是，净秽生安畏。
世间王为最，众流海为最，
众星月为最，众圣佛为最，
一切众律中，戒经为上最；
如来立禁戒，半月半月说。
和合？
僧集会？
未受大戒者出？
不来诸比丘说欲及清净？
比丘尼众遣何人来耶？
今僧和合，何所作为？说戒羯磨。
大德僧听！今僧十五日布萨说戒。若僧时到，僧忍听，布萨说戒。白如是。
诸大德！我今欲说波罗提木叉。
诸比丘共集在一处。
汝等谛听，善思念之。若自知有犯者，即应自忏悔。不犯者默然。默然者，知诸大德清净。若有他问者，亦如是答。如是比丘在众中，乃至三问，忆念有罪不忏悔者，得故妄语罪。妄语者，佛说障道法。若彼比丘，忆念有罪，欲求清净者，应忏悔，忏悔得安乐。
诸大德！我已说戒经序。
今问诸大德：是中清净否？
诸大德！是中清净，默然故。是事如是持。
诸大德！是四波罗夷法，半月半月说，戒经中来。
初、大淫戒。
若比丘，共比丘，同戒，若不还戒，戒羸不自悔，犯不净行，乃至共畜生，是比丘波罗夷，不共住。
二、大盗戒。
若比丘，在村落，若闲静处，不与，盗心取，随不与取法，若为王、王大臣所捉，若杀，若缚，若驱出国，汝是贼，汝痴，汝无所知，是比丘波罗夷，不共住。
三、大杀戒。
若比丘，故自手断人命，持刀与人，叹誉死，快劝死咄，男子！用此恶活为？宁死不生！，作如是心思惟，种种方便，叹誉死，快劝死，是比丘波罗夷，不共住。
四、大妄语戒。
若比丘，实无所知，自称言我得上人法，我已入圣智胜法，我知是，我见是，彼于异时，若问若不问，欲自清净故，作是说我实不知不见，言知言见，除增上慢，是比丘波罗夷，不共住。
诸大德！我已说四波罗夷法。若比丘犯一一波罗夷法，不得与诸比丘共住如前，后亦如是。是比丘得波罗夷，不应共住。
今问诸大德：是中清净否？
诸大德！是中清净，默然故。是事如是持。
诸大德！是十三僧伽婆尸沙法，半月半月说，戒经中来。
初、故出不净戒。
若比丘，故弄阴失精，除梦中，僧伽婆尸沙。
二、触女人戒。
若比丘，淫欲意，与女人身相触，若捉手，若发，若触一一身分，僧伽婆尸沙。
三、与人女粗语戒。
若比丘，淫欲意，与女人粗恶淫欲语，随说粗恶淫欲语者，僧伽婆尸沙。
四、叹身向人女索欲供养戒。
若比丘淫欲意，于女人前自叹身言大妹！我修梵行，持戒精进，修善法，可持是淫欲法供养我。如是供养第一最，僧伽婆尸沙。
五、媒人戒。
若比丘，往来彼此媒嫁，持男意语女，持女意语男，若为成妇事，若为私通，乃至须臾顷，僧伽婆尸沙。
六、无主不处分过量房戒。
若比丘，自求作屋，无主，自为己，当应量作。是中量者，长十二佛搩手，内广七搩手。当将诸比丘指授处所，彼比丘当指示处所，无难处，无妨处。若比丘有难处、妨处，自求作屋，无主，自为己，不将诸比丘指示处所，若过量作者，僧伽婆尸沙。
七、有主为己不处分造房戒。
若比丘，欲作大房，有主，为己作，当将余比丘往指授处所。彼比丘应指授处所，无难处，无妨处。若比丘，有难处，有妨处，作大房，有主，为己作，不将余比丘往指授处所者，僧伽婆尸沙。
八、无根波罗夷谤戒。
若比丘，瞋恚所覆故，非波罗夷比丘，以无根波罗夷法谤，欲坏彼清净行；若于异时，若问若不问，知此事无根，说我瞋恚故作是说；若比丘作是语者，僧伽婆尸沙。
九、假根波罗夷谤戒。
若比丘，以瞋恚故，于异分事中取片，非波罗夷比丘，以无根波罗夷法谤，欲坏彼清净行；彼于异时，若问若不问，知是异分事中取片，是比丘自言我瞋恚故作是语者，僧伽婆尸沙。
十、破僧违谏戒。
若比丘，欲坏和合僧，方便受坏和合法，坚持不舍，彼比丘应谏是比丘言：大德！莫坏和合僧，莫方便坏和合僧，莫受坏僧法坚持不舍。大德！应与僧和合，欢喜不诤，同一师学，如水乳合，于佛法中有增益安乐住。是比丘，如是谏时，坚持不舍，彼比丘应三谏，舍此事故，乃至三谏，舍者，善；不舍者，僧伽婆尸沙。
十一、助破僧违谏戒。
若比丘，有余伴党，若一、二、三，乃至无数；彼比丘语是比丘：大德！莫谏此比丘，此比丘是法语比丘、律语比丘。此比丘所说，我等喜乐；此比丘所说，我等忍可。彼比丘言：大德！莫作是说言：此比丘是法语比丘、律语比丘。此比丘所说，我等喜乐；此比丘所说，我等忍可。然此比丘，非法语比丘，非律语比丘。大德！莫欲坏和合僧，汝等当乐欲和合僧。大德！与僧和合，欢喜不诤，同一师学，如水乳合，于佛法中有增益安乐住。是比丘如是谏时，坚持不舍，彼比丘应三谏，舍是事故。乃至三谏，舍者，善；不舍者，僧伽婆尸沙。
十二、污家摈谤违谏戒。
若比丘，依聚落若城邑住，污他家，行恶行，污他家亦见亦闻，行恶行亦见亦闻；诸比丘当语是比丘言：大德污他家，行恶行；污他家亦见亦闻，行恶行亦见亦闻。大德！汝污他家，行恶行，今可远此聚落去，不须住此。是比丘语彼比丘，作如是语：大德！诸比丘有爱，有恚，有怖，有痴；有如是同罪比丘，有驱者，有不驱者。诸比丘谏言：大德！莫作是语有爱，有恚，有怖，有痴；有如是同罪比丘，有驱者，有不驱者。而诸比丘不爱，不恚，不怖，不痴。大德污他家，行恶行；污他家亦见亦闻，行恶行亦见亦闻。是比丘如是谏时，坚持不舍，彼比丘应三谏，舍此事故。乃至三谏，舍者，善；不舍者，僧伽婆尸沙。
十三、恶性拒僧违谏戒。
若比丘，恶性不受人语，于戒法中，诸比丘如法谏已，自身不受谏语，言：诸大德！莫向我说若好若恶，我亦不向诸大德说若好若恶。诸大德且止，莫数谏我。彼比丘谏是比丘言：大德！莫自身不受谏语。大德自身当受谏语。大德如法谏诸比丘，诸比丘亦当如法谏大德。如是佛弟子众得增益，展转相谏，展转相教，展转忏悔。是比丘如是谏时，坚持不舍，彼比丘应三谏，舍是事故。乃至三谏，舍者，善；不舍者，僧伽婆尸沙。
诸大德！我已说十三僧伽婆尸沙法。九戒初犯，四至三谏。若比丘犯一一法，知而覆藏，应强与波利婆沙。行波利婆沙竟，增上与六夜摩那埵。行摩那埵已，应与出罪。应二十僧中出是比丘罪。若少一人，不满二十众出，是比丘罪不得除，诸比丘亦可诃。此是时。
今问诸大德：是中清净否？
诸大德！是中清净，默然故。是事如是持。
诸大德！是二不定法，半月半月说，戒经中来。
屏处不定戒。
若比丘，共女人独在屏处、覆处、障处可作淫处坐，说非法语，有住信优婆私于三法中以一一法说，若波罗夷，若僧伽婆尸沙，若波逸提；是坐比丘自言我犯是罪，于三法中应一一治，若波罗夷，若僧伽婆尸沙，若波逸提，如住信优婆私所说，应如法治是比丘，是名不定法。
露处不定戒。
若比丘，共女人在露现处不可作淫处坐，作粗恶语，有住信优婆私于二法中以一一法说，若僧伽婆尸沙，若波逸提；是坐比丘自言我犯是事，于二法中应一一治，若僧伽婆尸沙，若波逸提，如住信优婆私所说，应如法治是比丘，是名不定法。
诸大德！我已说二不定法。
今问诸大德：是中清净否？
诸大德！是中清净，默然故。是事如是持。
诸大德！是三十尼萨耆波逸提法，半月半月说，戒经中来。
初、蓄长衣过限戒。
若比丘，衣已竟，迦絺那衣已出，蓄长衣，不净施，得蓄，若过十日，尼萨耆波逸提。
二、离衣宿戒。
若比丘，衣已竟，迦絺那衣已出，三衣中离一一衣异处宿，除僧羯磨，尼萨耆波逸提。
三、月望衣过限戒。
若比丘，衣已竟，迦絺那衣已出，若比丘得非时衣，欲须便受，受已疾成。若足者，善；若不足者，得蓄一月，为满足故。若过蓄者，尼萨耆波逸提。
四、取非亲尼衣戒。
若比丘，从非亲里比丘尼取衣，除贸易，尼萨耆波逸提。
五、使非亲尼浣故衣戒。
若比丘，令非亲里比丘尼浣故衣，若染若打者，尼萨耆波逸提。
六、从非亲俗人乞衣戒。
若比丘，从非亲里居士若居士妇乞衣，除余时，尼萨耆波逸提。
余时者，若夺衣、失衣、烧衣、漂衣，是谓余时。
七、过分取衣戒。
若比丘，失衣、夺衣、烧衣、漂衣，若非亲里居士、居士妇，自恣请多与衣，是比丘当知足受衣。若过者，尼萨耆波逸提。
八、劝居士增衣价戒。
若比丘，居士、居士妇为比丘办衣价具如是衣价，与某甲比丘，是比丘先不受自恣请，到居士家，作如是说善哉，居士！为我买如是衣与我，为好故，若得衣者，尼萨耆波逸提。
九、劝二家增衣价戒。
若比丘，二居士、居士妇与比丘办衣价买如是衣与某甲比丘，是比丘先不受自恣请，到二居士家，作如是言善哉，居士！办如是衣价与我，共作一衣，为好故，若得衣者，尼萨耆波逸提。
十、过限急索衣戒。
若比丘，若王，若大臣，若婆罗门，若居士、居士妇，遣使为比丘送衣价持如是衣价与某甲比丘；彼使至比丘所，语比丘言：大德！今为汝故，送是衣价，受取。是比丘语彼使如是言：我不应受此衣价。我若须衣，合时清净当受。彼使语比丘言：大德！有执事人否？比丘应语言：有。若僧伽蓝民，若优婆塞，此是比丘执事人，常为诸比丘执事。时彼使往执事人所，与衣价已，还到比丘所，如是言：大德所示某甲执事人，我已与衣价。大德知时，往彼当得衣。须衣比丘当往执事人所，若二返、三返，为作忆念，应语言：我须衣。若二返、三返，为作忆念，得衣者善。若不得衣，四返、五返、六返，在前默然立。若四返、五返、六返，在前默然住，得衣者善。若不得衣，过是求得衣者，尼萨耆波逸提。
若不得衣，从所得衣价处，若自往，若遣使往，语言：汝先遣使持衣价与某甲比丘，是比丘竟不得衣。汝还取，莫使失。此是时。
十一、绵作卧具戒。
若比丘，杂野蚕绵作新卧具，尼萨耆波逸提。
十二、黑毛卧具戒。
若比丘，以新纯黑羺羊毛作新卧具者，尼萨耆波逸提。
十三、白毛卧具戒。
若比丘，作新卧具，应用二分纯黑羊毛、三分白、四分尨。若比丘，不用二分黑、三分白、四分尨，作新卧具者，尼萨耆波逸提。
十四、减六年卧具戒。
若比丘作新卧具，持至六年。若减六年，不舍故而更作新者，除僧羯磨，尼萨耆波逸提。
十五、不揲坐具戒。
若比丘，作新坐具，当取故者纵广一搩手，揲新者上，以坏色故。若作新坐具，不取故者纵广一搩手揲新者上用坏色者，尼萨耆波逸提。
十六、持羊毛过限戒。
若比丘，道路行得羊毛，若无人持，得自持，乃至三由旬。若无人持，自持过三由旬，尼萨耆波逸提。
十七、使非亲尼浣羊毛戒。
若比丘，使非亲里比丘尼浣、染、擘羊毛者，尼萨耆波逸提。
十八、蓄钱宝戒。
若比丘，自手捉钱若金银，若教人捉，若置地受，尼萨耆波逸提。
十九、贸钱宝戒。
若比丘，种种卖买者，尼萨耆波逸提。
二十、贩卖戒。
若比丘，种种贩卖，尼萨耆波逸提。
二十一、蓄钵过限戒。
若比丘，蓄长钵，不净施，齐十日，过者，尼萨耆波逸提。
二十二、非分乞钵戒。
若比丘，蓄钵，减五缀不漏，更求新钵，为好故，尼萨耆波逸提。
彼比丘应往僧中舍，展转取最下钵与之令持，乃至破，应持。此是时。
二十三、乞缕使非亲织师戒。
若比丘，自乞缕线，使非亲里织师织作衣，尼萨耆波逸提。
二十四、劝织师增缕戒。
若比丘，居士、居士妇使织师为比丘织作衣，彼比丘先不受自恣请，便往织师所，语言：此衣为我作，与我极好织，令广大坚致，我当多少与汝价。是比丘与价，乃至一食值，若得衣者，尼萨耆波逸提。
二十五、夺比丘衣戒。
若比丘，先与比丘衣，后瞋恚，若自夺，若教人夺，还我衣来，不与汝；彼若还衣，若取衣者，尼萨耆波逸提。
二十六、蓄七日药过限戒。
若比丘有病，残药酥、油、生酥、蜜、石蜜，齐七日得服。若过七日服者，尼萨耆波逸提。
二十七、过前求雨衣、过前用戒。
若比丘，春残一月在，当求雨浴衣，半月应用浴。若比丘，过一月前求雨浴衣，过半月前用浴，尼萨耆波逸提。
二十八、过前受急施衣、过后蓄戒。
若比丘，十日未竟夏三月，诸比丘得急施衣，比丘知是急施衣，当受；受已，乃至衣时应蓄。若过蓄者，尼萨耆波逸提。
二十九、兰若有疑离衣过限戒。
若比丘，夏三月竟，后迦提一月满，在阿兰若，若有疑恐惧处，比丘在如是处住，三衣中欲留一一衣置村舍内，诸比丘有因缘离衣宿，乃至六夜。若过者，尼萨耆波逸提。
三十、回僧物戒。
若比丘，知是僧物，自求入己者，尼萨耆波逸提。
诸大德！我已说三十尼萨耆波逸提法。
今问诸大德：是中清净否？
诸大德！是中清净，默然故。是事如是持。
诸大德！是九十波逸提法，半月半月说，戒经中来。
初、故妄语戒。
若比丘，知而妄语者，波逸提。
二、行骂戒。
若比丘，种类毁訾语者，波逸提。
三、两舌语戒。
若比丘，两舌语，波逸提。
四、共人女宿戒。
若比丘，与妇女同室宿者，波逸提。
五、共未受具人宿过限戒。
若比丘，与未受大戒人共宿，过二宿至三宿，波逸提。
六、共未受具同诵戒。
若比丘，与未受大戒人共诵法者，波逸提。
七、说粗罪戒。
若比丘，知他有粗恶罪，向未受大戒人说，除僧羯磨，波逸提。
八、实得道向白衣说戒。
若比丘，向未受大戒人说过人法，言我见是，我知是，实者，波逸提。
九、独与女人说法戒。
若比丘，与女人说法，过五、六语，除有智男子，波逸提。
十、掘地戒。
若比丘，自手掘地，若教人掘者，波逸提。
十一、坏生种戒。
若比丘，坏鬼神村，波逸提。
十二、余语触恼戒。
若比丘，妄作余语恼他者，波逸提。
十三、嫌骂知事戒。
若比丘，嫌骂，波逸提。
十四、露地敷僧物戒。
若比丘，取僧绳床、木床，若卧具、坐褥，露地敷，若教人敷，舍去，不自举，不教人举，波逸提。
十五、覆处敷僧物戒。
若比丘，僧房中敷僧卧具，若自敷，若教人敷，若坐若卧，去时不自举，不教人举，波逸提。
十六、强敷坐戒。
若比丘，知先比丘住处，后来强于中间敷卧具止宿，念言彼若嫌迮者，自当避我去，作如是因缘，非余，非威仪，波逸提。
十七、牵他出房戒。
若比丘，瞋他比丘不喜，僧房舍中，若自牵出，教他牵出，波逸提。
十八、坐脱脚床戒。
若比丘，若房若重阁上，脱脚绳床，若木床，若坐若卧者，波逸提。
十九、用虫水戒。
若比丘，知水有虫，若浇泥若草，若教人浇者，波逸提。
二十、覆屋过限戒。
若比丘，作大房舍，户扉、窗牖及余庄饰具，指授覆苫，齐二、三节。若过者，波逸提。
二十一、辄教授尼戒。
若比丘，僧不差，教授比丘尼者，波逸提。
二十二、为尼说法至暮戒。
若比丘，为僧差，教授比丘尼，乃至日暮者，波逸提。
二十三、讥诃教授者戒。
若比丘，语诸比丘作如是语诸比丘为饮食故，教授比丘尼者，波逸提。
二十四、与非亲尼衣戒。
若比丘，与非亲里比丘尼衣，除贸易，波逸提。
二十五、为非亲尼作衣戒。
若比丘，与非亲里比丘尼作衣者，波逸提。
二十六、与尼坐戒。
若比丘，与比丘尼在屏障处坐者，波逸提。
二十七、与尼同行戒。
若比丘，与比丘尼期，同一道行，从一村乃至一村，除异时，波逸提。异时者，与估客行，若疑、畏怖，是谓异时。
二十八、与尼同乘舟戒。
若比丘，与比丘尼共期，同乘一船上水下水，除直渡，波逸提。
二十九、受尼赞食戒。
若比丘，知比丘尼赞叹教化因缘得食食，除檀越先有意者，波逸提。
三十、与女人同行戒。
若比丘，与妇女共期同一道行，乃至村间，波逸提。
三十一、食处过受戒。
若比丘，施一食处，无病比丘应一食。若过受者，波逸提。
三十二、背请戒。
若比丘，展转食，除余时，波逸提。余时者，病时、施衣时，是谓时。
三十三、别众食戒。
若比丘，别众食，除余时，波逸提。余时者，病时、作衣时、施衣时、道行时、乘船时、大众集时、沙门施食时，此是时。
三十四、取归妇、估客食过限戒。
若比丘，至白衣家，请比丘与饼、麨、饭，若比丘须者，当二三钵受，还至僧伽蓝中，应分与余比丘食。
若比丘，无病，过两三钵受，持还僧伽蓝中，不分与余比丘食者，波逸提。
三十五、足食戒。
若比丘，足食竟，或时受请，不作余食法而食者，波逸提。
三十六、劝犯足食戒。
若比丘，知他比丘足食已，若受请，不作余食法，殷勤请与食长老！取是食，以是因缘，非余，欲使他犯，波逸提。
三十七、非时食戒。
若比丘，非时受食食者，波逸提。
三十八、食残宿食戒。
若比丘，残宿食而食者，波逸提。
三十九、不受食戒。
若比丘，不受食若药，著口中，除水及杨枝，波逸提。
四十、索美食戒。
若比丘得好美食乳、酪、鱼、肉，若比丘，如此美食，无病，自为身索者，波逸提。
四十一、与外道食戒。
若比丘，外道男、外道女，自手与食者，波逸提。
四十二、食前后至他家戒。
若比丘，先受请已，前食后食诣余家，不嘱授余比丘，除余时，波逸提。余时者，病时，作衣时，施衣时，是谓时。
四十三、食家强坐戒。
若比丘，在食家中，有宝，强安坐者，波逸提。
四十四、食家屏坐戒。
若比丘，食家中有宝，在屏处坐者，波逸提。
四十五、独与女人露地坐戒。
若比丘，独与女人露地坐，波逸提。
四十六、驱他出聚戒。
若比丘，语余比丘如是语大德！共至聚落，当与汝食，彼比丘竟不教与是比丘食，语言汝去！我与汝一处若坐若语不乐，我独坐独语乐，以此因缘，非余方便遣他去者，波逸提。
四十七、过限药请戒。
若比丘，四月与药，无病比丘应受。若过受，除常请、更请、分请、尽形寿请，波逸提。
四十八、观军戒。
若比丘，往观军阵，除时因缘，波逸提。
四十九、军中过宿戒。
若比丘，有因缘，听至军中二宿、三宿；过者，波逸提。
五十、观合战戒。
若比丘，二宿、三宿军中住，或时观阵，若观游军、象马力势者，波逸提。
五十一、饮酒戒。
若比丘，饮酒者，波逸提。
五十二、水中戏戒。
若比丘，水中嬉戏，波逸提。
五十三、击擽他戒。
若比丘，以指相击擽者，波逸提。
五十四、不受谏戒。
若比丘，不受谏者，波逸提。
五十五、怖比丘戒。
若比丘，恐怖他比丘者，波逸提。
五十六、半月浴过戒。
若比丘，半月洗浴，无病比丘应受，不得过，除余时，波逸提。余时者，热时，病时，作时，风雨时，道行时，此是时。
五十七、露地燃火戒。
若比丘，无病，自为炙故，在露地燃火，若教人，除时因缘，波逸提。
五十八、藏他衣物戒。
若比丘，藏比丘衣、钵、坐具、针筒，若自藏，若教人藏，下至戏笑者，波逸提。
五十九、真净施主不知辄取衣戒。
若比丘，与比丘、比丘尼、式叉摩那、沙弥、沙弥尼衣，后不语主，还取著，波逸提。
六十、著新衣戒。
若比丘，得新衣，应作三种坏色，一一色中随意坏：若青，若黑，若木兰。
若比丘，不以三种坏色，若青，若黑，若木兰，著余新衣者，波逸提。
六十一、故杀畜生戒。
若比丘，故杀畜生命者，波逸提。
六十二、饮虫水戒。
若比丘，知水有虫，饮用，波逸提。
六十三、疑恼比丘戒。
若比丘，故恼他比丘，令须臾间不乐，波逸提。
六十四、覆藏比丘罪戒。
若比丘，知他比丘犯粗罪，覆藏者，波逸提。
六十五、度减年受具戒。
年满二十，应受大戒。
若比丘，知年不满二十，与受大戒者，此人不得戒。彼比丘可诃，痴故，波逸提。
六十六、发四诤戒。
若比丘，知诤事，如法忏悔已，后更发起者，波逸提。
六十七、与贼期行戒。
若比丘，知贼伴，结要共同道行，乃至一村间，波逸提。
六十八、说欲不障道违僧谏戒。
若比丘，作如是语：我知佛所说法：行淫欲非障道法。彼比丘谏此比丘言：大德！莫作是语，莫谤世尊，谤世尊者不善。世尊不作是语，世尊无数方便说犯淫欲是障道法。彼比丘谏此比丘时，坚持不舍，彼比丘乃至三谏，舍此事故。若再三谏，舍者，善；不舍者，波逸提。
六十九、随举比丘戒。
若比丘，知如是语人，未作法，如是邪见而不舍，供给所须，共同羯磨、止宿言语者，波逸提。
七十、随摈沙弥戒。
若比丘，知沙弥作如是语：我从佛闻如是法：若行淫欲，非障道法。彼比丘谏此沙弥如是言：汝莫诽谤世尊，诽谤世尊者不善；世尊不作是语。沙弥！世尊无数方便说淫欲是障道法。彼比丘谏此沙弥时，坚持不舍，彼比丘应至再三谏，令舍此事故。乃至三谏而舍者，善。不舍者，彼比丘应语此沙弥言：汝自今以去，不得言佛是我世尊，不得随逐余比丘。如诸沙弥得与比丘二三宿，汝今无是事。汝出去，灭去，不应住此。
若比丘，知如是众中被摈沙弥，而诱将蓄养，共止宿者，波逸提。
七十一、拒劝学戒。
若比丘，余比丘如法谏时，如是语我今不学此戒，当难问余智慧持律比丘者，波逸提。若为知、为学故，应当难问。
七十二、毁毗尼戒。
若比丘，说戒时，作是语大德！何用说此杂碎戒为？说是戒时，令人恼愧怀疑，轻诃戒故，波逸提。
七十三、恐举先言戒。
若比丘，说戒时，作如是语我今始知此法戒经所载，半月半月说，戒经中来；余比丘知是比丘，若二若三说戒中坐，何况多；彼比丘无知无解，若犯罪，应如法治，更重增无知罪，语言：长老！汝无利，不善得。汝说戒时，不用心念，不一心两耳听法。彼无知故，波逸提。
七十四、同羯磨后悔戒。
若比丘，共同羯磨已，后如是言诸比丘随亲友，以众僧物与者，波逸提。
七十五、不与欲戒。
若比丘，众僧断事未竟，不与欲而起去，波逸提。
七十六、与欲后悔戒。
若比丘，与欲已，后悔者，波逸提。
七十七、屏听四诤戒。
若比丘，余比丘共斗诤已，听此语，向彼说者，波逸提。
七十八、打大比丘戒。
若比丘，瞋恚故不喜，打比丘者，波逸提。
七十九、搏他比丘戒。
若比丘，瞋恚不喜，以手搏比丘者，波逸提。
八十、残谤戒。
若比丘，瞋恚故，以无根僧伽婆尸沙谤者，波逸提。
八十一、入王宫门戒。
若比丘，刹利水浇头王种，王未出、未藏宝，而入，若过宫门阈者，波逸提。
八十二、捉宝戒。
若比丘，宝及宝庄饰，自捉，若教人捉，除僧伽蓝中及寄宿处，波逸提。
若在僧伽蓝中及寄宿处，捉宝及宝庄饰，自捉，教人捉，当作是意：若有主识者，当取。作如是因缘，非余。
八十三、非时入聚落戒。
若比丘，非时入聚落，不嘱比丘者，波逸提。
八十四、过量床戒。
若比丘，作绳床、木床，足高如来八指，除入梐孔上；截竟，若过者，波逸提。
八十五、兜罗贮褥戒。
若比丘，兜罗贮绳床、木床大小褥，成者，波逸提。
八十六、作骨牙角针筒戒。
若比丘，作骨、牙、角针筒，刳刮成者，波逸提。
八十七、过量尼师坛戒。
若比丘，作尼师坛，当应量作；是中量者，长佛二搩手，广一搩手半，更增广、长各半搩手；若过，裁竟，波逸提。
八十八、过量覆疮衣戒。
若比丘，作覆疮衣，当应量作；是中量者，长佛四搩手，广二搩手；裁竟，过者，波逸提。
八十九、过量雨衣戒。
若比丘，作雨浴衣，当应量作；是中量者，长佛六搩手，广二搩手半；过者，裁竟，波逸提。
九十、过量三衣戒。
若比丘，与如来等量作衣，或过量作者，波逸提。是中如来衣量者，长佛九搩手，广六搩手，是谓如来衣量。
诸大德！我已说九十波逸提法。
今问诸大德：是中清净否？
诸大德！是中清净，默然故。是事如是持。
诸大德！是四波罗提提舍尼法，半月半月说，戒经中来。
一、村中取非亲尼食戒。
若比丘，入村中，从非亲里比丘尼，若无病自手取食食者，是比丘应向余比丘悔过言：大德！我犯可诃法，所不应为，今向大德悔过！是名悔过法。
二、食尼指授食戒。
若比丘，至白衣家内食，是中有比丘尼指示与某甲羹，与某甲饭，是比丘应语彼比丘尼如是言：大姊且止，须诸比丘食竟。若无一比丘语彼比丘尼言大姊且止，须诸比丘食竟者，是比丘应向余比丘悔过言：大德！我犯可诃法，所不应为，我今向大德悔过！是名悔过法。
三、受学家食戒。
若先作学家羯磨，若比丘于如是学家，先不请，无病，自手受食食者，是比丘应向余比丘悔过言：大德！我犯可诃法，所不应为，我今向大德悔过！是名悔过法。
四、恐怖兰若受食戒。
若比丘，在阿兰若迥远有疑恐怖处，若比丘在如是阿兰若处住，先不语檀越，若僧伽蓝外不受食，在僧伽蓝内，无病，自手受食食者，是比丘应向余比丘悔过言：大德！我犯可诃法，所不应为，我今向大德悔过！是名悔过法。
诸大德！我已说四波罗提提舍尼法。
今问诸大德：是中清净否？
诸大德！是中清净，默然故。是事如是持。
诸大德！是众式叉迦罗尼法，半月半月说，戒经中来。
一、齐整著涅槃僧戒。
当齐整著涅槃僧，式叉迦罗尼。
二、齐整著三衣戒。
当齐整著三衣，式叉迦罗尼。
三、反抄衣白衣舍戒。
不得反抄衣行入白衣舍，式叉迦罗尼。
四、不得反抄衣白衣舍坐，式叉迦罗尼。
五、衣缠颈白衣舍戒。
不得衣缠颈入白衣舍，式叉迦罗尼。
六、不得衣缠颈白衣舍坐，式叉迦罗尼。
七、覆头白衣舍戒。
不得覆头入白衣舍，式叉迦罗尼。
八、不得覆头白衣舍坐，式叉迦罗尼。
九、跳行白衣舍戒。
不得跳行入白衣舍，式叉迦罗尼。
十、不得跳行白衣舍坐，式叉迦罗尼。
十一、蹲坐白衣舍戒。
不得白衣舍内蹲坐，式叉迦罗尼。
十二、叉腰白衣舍戒。
不得叉腰行入白衣舍，式叉迦罗尼。
十三、不得叉腰白衣舍坐，式叉迦罗尼。
十四、摇身白衣舍戒。
不得摇身行入白衣舍，式叉迦罗尼。
十五、不得摇身行白衣舍坐，式叉迦罗尼。
十六、掉臂行白衣舍戒。
不得掉臂行入白衣舍，式叉迦罗尼。
十七、不得掉臂行白衣舍坐，式叉迦罗尼。
十八、露身白衣舍戒。
好覆身入白衣舍，式叉迦罗尼。
十九、好覆身白衣舍坐，式叉迦罗尼。
二十、顾视白衣舍戒。
不得左右顾视行入白衣舍，式叉迦罗尼。
二十一、不得左右顾视白衣舍坐，式叉迦罗尼。
二十二、高声白衣舍戒。
静默入白衣舍，式叉迦罗尼。
二十三、静默白衣舍坐，式叉迦罗尼。
二十四、戏笑白衣舍戒。
不得戏笑行入白衣舍，式叉迦罗尼。
二十五、不得戏笑白衣舍坐，式叉迦罗尼。
二十六、不用意受食戒。
用意受食，式叉迦罗尼。
二十七、溢钵受食戒。
当平钵受食，式叉迦罗尼。
二十八、溢钵受羹戒。
平钵受羹，式叉迦罗尼。
二十九、不等受食戒。
当羹、饭等食，式叉迦罗尼。
三十、不次受食戒。
当以次食，式叉迦罗尼。
三十一、挑钵中食戒。
不得挑钵中而食，式叉迦罗尼。
三十二、为己索食戒。
无病不得自为己索羹饭，式叉迦罗尼。
三十三、饭覆羹戒。
不得以饭覆羹更望得，式叉迦罗尼。
三十四、嫌视比座戒。
不得视比座钵中食，式叉迦罗尼。
三十五、不系钵食戒。
当系钵想食，式叉迦罗尼。
三十六、大揣食戒。
不得大揣饭，式叉迦罗尼。
三十七、大张口待食戒。
不得大张口待饭食，式叉迦罗尼。
三十八、含饭语戒。
不得含饭语，式叉迦罗尼。
三十九、揣饭掷口中戒。
不得揣饭遥掷口中，式叉迦罗尼。
四十、遗落食戒。
不得遗落饭食，式叉迦罗尼。
四十一、颊食戒。
不得颊饭食，式叉迦罗尼。
四十二、嚼饭作声戒。
不得嚼饭作声食，式叉迦罗尼。
四十三、吸食戒。
不得大吸饭食，式叉迦罗尼。
四十四、舐食戒。
不得舌舐食，式叉迦罗尼。
四十五、振手食戒。
不得振手食，式叉迦罗尼。
四十六、手把散饭食戒。
不得手把散饭食，式叉迦罗尼。
四十七、腻手捉饮器戒。
不得污手捉饮器，式叉迦罗尼。
四十八、弃洗钵水白衣家戒。
不得洗钵水弃白衣舍内，式叉迦罗尼。
四十九、大小便生草上戒。
不得生草菜上大小便、涕唾，除病，式叉迦罗尼。
五十、水中大小便涕唾戒。
不得净水中大小便、涕唾，除病，式叉迦罗尼。
五十一、立大小便戒。
不得立大小便，除病，式叉迦罗尼。
五十二、与不恭敬人说法戒。
不得与反抄衣不恭敬人说法，除病，式叉迦罗尼。
五十三、不得为衣缠颈人说法，除病，式叉迦罗尼。
五十四、不得为覆头者说法，除病，式叉迦罗尼。
五十五、不得为裹头者说法，除病，式叉迦罗尼。
五十六、不得为叉腰者说法，除病，式叉迦罗尼。
五十七、不得为著革屣者说法，除病，式叉迦罗尼。
五十八、不得为著木屐者说法，除病，式叉迦罗尼。
五十九、不得为骑乘者说法，除病，式叉迦罗尼。
六十、佛塔中宿戒。
不得佛塔中止宿，除为守护故，式叉迦罗尼。
六十一、藏财物佛塔中戒。
不得藏财物置佛塔中，除为坚牢故，式叉迦罗尼。
六十二、著革屣入佛塔中戒。
不得著革屣入佛塔中，式叉迦罗尼。
六十三、不得手捉革屣入塔中，式叉迦罗尼。
六十四、不得著革屣绕塔行，式叉迦罗尼。
六十五、不得著富罗入佛塔中，式叉迦罗尼。
六十六、不得手捉富罗入佛塔中，式叉迦罗尼。
六十七、塔下食污地戒。
不得塔下坐食，留草及食污地，式叉迦罗尼。
六十八、担尸佛塔下过戒。
不得担死尸从塔下过，式叉迦罗尼。
六十九、不得塔下埋死尸，式叉迦罗尼。
七十、不得在塔下烧死尸，式叉迦罗尼。
七十一、不得向塔烧死尸，式叉迦罗尼。
七十二、不得佛塔四边烧死尸，使臭气来入，式叉迦罗尼。
七十三、持死人衣床塔下过戒。
不得持死人衣及床从塔下过，除浣染香熏，式叉迦罗尼。
七十四、不得佛塔下大小便，式叉迦罗尼。
七十五、不得向佛塔大小便，式叉迦罗尼。
七十六、不得绕佛塔四边大小便，使臭气来入，式叉迦罗尼。
七十七、不得持佛像至大小便处，式叉迦罗尼。
七十八、不得在佛塔下嚼杨枝，式叉迦罗尼。
七十九、不得向佛塔嚼杨枝，式叉迦罗尼。
八十、不得在佛塔四边嚼杨枝，式叉迦罗尼。
八十一、不得在佛塔下涕唾，式叉迦罗尼。
八十二、不得向佛塔涕唾，式叉迦罗尼。
八十三、涕唾佛塔边戒。
不得佛塔四边涕唾，式叉迦罗尼。
八十四、向塔舒脚戒。
不得向塔舒脚坐，式叉迦罗尼。
八十五、安佛下房戒。
不得安佛像在下房，己在上房住，式叉迦罗尼。
八十六、人坐己立，不得为说法，除病，式叉迦罗尼。
八十七、人卧己坐，不得为说法，除病，式叉迦罗尼。
八十八、人在座，己在非座，不得为说法，除病，式叉迦罗尼。
八十九、人在高座，己在下座，不得为说法，除病，式叉迦罗尼。
九十、人在前行，己在后行，不得为说法，除病，式叉迦罗尼。
九十一、人在高经行处，己在下经行处，不应为说法，除病，式叉迦罗尼。
九十二、人在道，己在非道，不应为说法，除病，式叉迦罗尼。
九十三、携手道行戒。
不得携手在道行，式叉迦罗尼。
九十四、上树过人戒。
不得上树过人，除时因缘，式叉迦罗尼。
九十五、担杖络囊戒。
不得络囊盛钵贯杖头，著肩上而行，式叉迦罗尼。
九十六、为执杖不恭敬者说法戒。
人持杖，不恭敬，不应为说法，除病，式叉迦罗尼。
九十七、人持剑不应为说法，除病，式叉迦罗尼。
九十八、人持矛不应为说法，除病，式叉迦罗尼。
九十九、人持刀不应为说法，除病，式叉迦罗尼。
一百、人持盖不应为说法，除病，式叉迦罗尼。
诸大德！我已说众式叉迦罗尼法。
今问诸大德：是中清净否？
诸大德！是中清净，默然故。是事如是持。
诸大德！是七灭诤法，半月半月说，戒经中来。
若比丘，有诤事起，即应除灭。
应与现前毗尼，当与现前毗尼。
应与忆念毗尼，当与忆念毗尼。
应与不痴毗尼，当与不痴毗尼。
应与自言治，当与自言治。
应与多人语，当与多人语。
应与罪处所，当与罪处所。
应与如草布地，当与如草布地。
诸大德！我已说七灭诤法。
今问诸大德：是中清净否？
诸大德！是中清净，默然故。是事如是持。
诸大德！我已说戒经序，已说四波罗夷法，已说十三僧伽婆尸沙法，已说二不定法，已说三十尼萨耆波逸提法，已说九十波逸提法，已说四波罗提提舍尼法，已说众学式叉迦罗尼法，已说七灭诤法。此是佛所说戒经，半月半月说，戒经中来。
若更有余佛法，是中皆共和合，应当学。
忍辱第一道，佛说无为最，出家恼他人，不名为沙门。
此是毗婆尸如来，无所著、等正觉，说是戒经。
譬如明眼人，能避险恶道，世有聪明人，能远离诸恶。
此是尸弃如来，无所著、等正觉，说是戒经。
不谤亦不嫉，当奉行于戒，饮食知止足，常乐在空闲，心定乐精进，是名诸佛教。
此是毗叶罗如来，无所著、等正觉，说是戒经。
譬如蜂采花，不坏色与香，但取其味去；比丘出聚然，不违戾他事，不观作不作，但自观身行，若正若不正。
此是拘楼孙如来，无所著、等正觉，说是戒经。
心莫作放逸，圣法当勤学，如是无忧愁，心定入涅槃。
此是拘那含牟尼如来，无所著、等正觉，说是戒经。
一切恶莫作，当奉行诸善，自净其志意，是则诸佛教。
此是迦叶如来，无所著、等正觉，说是戒经。
善护于口言，自净其志意，身莫作诸恶，此三业道净，能得如是行，是大仙人道。
此是释迦牟尼如来，无所著、等正觉，于十二年中，为无事僧说是戒经；从此以后，广分别说。
诸比丘，自为乐法、乐沙门者，有惭、有愧、乐学戒者，当于中学。
明人能护戒，能得三种乐：
名誉及利养，死得生天上。
当观如是处，有智应护戒，
戒净有智慧，便得第一道。
如过去诸佛，及以未来者，
现在诸世尊，能胜一切忧，
皆共尊敬戒，此是诸佛法。
若有自为身，欲求于佛道，
当尊重正法，此是诸佛教。
七佛为世尊，灭除诸结使，
说是七戒经，诸缚得解脱，
已入于涅槃，诸戏永灭尽。
尊行大仙说，圣贤称誉戒，
弟子之所行，入寂灭涅槃。
世尊涅槃时，兴起于大悲，
集诸比丘众，与如是教诫：
莫谓我涅槃，净行者无护；
我今说戒经，亦善说毗尼，
我虽般涅槃，当视如世尊。
此经久住世，佛法得炽盛；
以是炽盛故，得入于涅槃。
若不持此戒，如所应布萨，
喻如日没时，世界皆暗冥。
当护持此戒，如牦牛爱尾；
和合一处坐，如佛之所说。
我已说戒经，众僧布萨竟。
我今说戒经，所说诸功德，
施一切众生，皆共成佛道。
