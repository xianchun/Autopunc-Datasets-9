復次，若如所言，諸法性相，世俗事有，勝義理空，如來於中智見無礙，言音辯了，巧悟他心，如何世間猶為種種妄見所魅，諍論紛紜？由能聞者，有過失故。何者名為聞者過失？謂貪己見，不求勝解，於善惡說不能了知。若無如是三種過失，是則名為聞正法器。為顯此義，故說頌曰：
稟和希勝慧，是法器應知，
異此有師資，無因獲勝利。
論曰：要具三德，名為法器：一者、稟性柔和，無有偏黨，自審察，不貪己見；二者、常希勝解，求法無厭，不守己分而生喜足；三者、為性聰慧，於善惡言能正了知德失差別。若無如是所說三德，雖有師資，終無勝利。言勝利者，所謂師資開悟，證得如其次第。如彼六師諸外道等，雖聞正法，而無所證，非佛於彼無愍濟心，亦非圣教不中正理，以於世間所應度者，聞佛圣教，皆已度訖。為顯此義，故次頌曰：
說有及有因，凈與凈方便，
世間自不了，過豈在牟尼？
論曰：諸佛如來無礙智見觀利他事不過四種，謂所舍、證及此二因。體義皆真，名言非謬，即是四諦，圣教所攝。佛雖廣說，而彼不知，過在世間，非牟尼失。以諸外道覺慧庸微及闕正修，故不能解，如彼烈日放千光明，盲者不見，於日無咎。
復次，彼諸外道定為無明、放逸、睡眠纏覆心識，於自所許不能信依。所以者何？故次頌曰：
舍諸有涅盤，邪宗所共許，
真空破一切，如何彼不欣？
論曰：諸外道宗皆言棄舍我所有事，唯我獨存，遠離羈纏，蕭然解脫，無為惔怕，名曰涅盤。離相真空，絕諸妄境，亦無分別執有等心，觀此能除一切心境，正歸無上大般涅盤，不違汝等所求解脫，如何憎背而不生欣？我等涅盤，唯除我所，空亦破我，知何所欣？汝涅盤中若有我者，必不離所，何成涅盤？我如前破，不應重執，故當欣此，離我真空，有則可除，空無能遣，執有起過，觀空即除。空有二途，德
失懸隔，云何汝等黨有誹空？可愍邪徒，癡狂無智，不能信受有益真空，常好邪求無益妄有，而於正教反生嫌嫉，如彼惡子，婬亂迷心，耽媔色聲，猖蹶無禮，於母慈訓，不知敬從，自任兇頑，反生怨害。
復次，若離真空，畢竟無別舍證方便，故次頌曰：
不知舍證因，無由能舍證，
是故牟尼說，清涼余定無。
論曰：彼諸外道雖復發心求證涅盤及舍生死，由不善知舍證方便，於所舍證終不能成，憎背真空，耽著妄有，故於方便名不善知，除真空觀，無舍生死及證涅盤別方便故。諸有貪求外道見者，終不能得出世清涼。言清涼者，則是一切苦及苦因究竟寂靜，唯有空觀是證得因，除此更無別方便故。如是空觀，佛法中有，一切外道邪論所無，故牟尼說：四沙門果，我法中有，余法定無。以諸外道執著己見，誹空觀故，不證涅盤。云何應知我等所執定非舍證正方便耶？前已具說執常句義，立實有時，皆有過失，後當廣破執根境等，故知汝執非正方便。
又諸外道於涅盤處，實不能離我所見等，而謂彼處有自內我，解脫我所，名為涅盤。所以者何？我與我所，畢竟無有相離義故。汝不可言苦樂等法於涅盤處遠離於我，汝自立為我所有故，如汝所執我之自體。亦不可言我之自體非我所有，同喻無因，勿汝所執我無自體，便似空華，有違宗過。是故汝等外道所執，不能究竟舍離生死，亦不能證究竟涅盤，由此應知非正方便。
復次，諸外道等制造書論，雖彼所詮少分有實，謂說施等是牽引因，能招善趣及余勝樂。又說煞等是牽引因，招惡趣及余劇苦。然彼書論前後相違，亦復許為煞生等業，又能引發諸惡見趣，亦從如是見趣所生，如有盲人，遇游正道，或時迷失，復履邪途。外道書論亦復如是，有實有虛，不可依信。若尒，如來三藏圣教或有所說，難可信解，是則一切內外經書無可信者，成太過失。所以者何？佛經中說種種神變不可思議，又說甚深真實義理，諸有情類不能測量，復說如來三業作用，聲聞乘等所不能知，謂無功用，普於十方無量無邊極遠世界，隨諸有情一一根性無量無數品類差別，如其所樂，能於一時現妙色身，饒益無盡。雖斷一切尋伺分別，而能為彼無量有情宣說無邊深廣大真實美妙無盡法音，於一念頃能除有情無量無邊心行穢垢。其心雖無實生實滅，亦無一切能緣所緣，而一念頃於一切所知境界現見周盡，於現見時，遠離一切能見所見分別思惟，雖斷一切隨眠纏縛，而於三有現受死生，雖久離欲，而生欲界，現處居家迫迮牢獄，貯畜種種財谷珍奇，養育妻兒、親眷、僮仆，如是等事，皆難信知，故我於此深懷猶豫。事若唯有，誠可生疑，然事亦空，故次頌曰：
若於佛所說，深事以生疑，
可依無相空，而生決定信。
論曰：此頌意言，如來為怖外道群鹿，大師子吼，示現真空。如是真空，其義決定，分明理教所共成立。諸有智者用為定量，銳難精思皆不能越，隨順空理，無倒勤修，眾善莊嚴，成無上果，於此應生決定信解。唯空是實，余并非真，但是如來隨物機欲，善權方便，顯示宣揚。又佛所言雖有無量，略唯二種，謂空、不空。若於不空有所疑者，可依空理比度應知，諸法皆空，云何可見？由識言境，有義不成。諸法體相略有二種，謂識所識及言所言。一境同時有識起，隨見差別，境相不同，此識不應隨外境起，由一境體，多相不成，故知所識決定非有。言是假立，唯詮共相。一切共相，皆非實有，多法成故，如軍林等。又諸共相皆依別法，所依別法，其數無邊，諸近見者，不能普見。既不見別，不應見摠，如二性等，依二等物，不見所依，必不能見如是共相。既非所見，如何依彼建立能詮？是故共相但假施設，非為實有可為言詮。又諸共相若實有者，一一法上全有分有俱不得成。一一法上若全有者，應如別法，共相不成；一一法上若分有者，應成多分，非一共相。
又實等上無別有一實等摠性，慧所緣故，如非實等。摠性即是諸法共相，是故共相非有實體，但諸世間假共施設。如是諸法，或識所識，或言所言，二種推徵，俱非實有，除此二境，更無別法，故應信解諸法皆空。由此，契經有如是說：諸法實性，無示無對，皆同一相，所謂無相。諸法性相，非言所行，言不能詮，故名無示；非心心法所行境故，非緣有對之所能對，故名無對；非超二種所行相外別有余相，故名無相；空相無二，故名一相；不為妄執貪等毒箭損害真見，所證真空，分明可了，故名為相；又真空理離有無等一切法相，故名無相；無相無二，故說為一，即以如是無相為相，故名為相，非別有相。
復次，彼諸外道作如是言：諸佛所說，略有二種，謂空、不空。空言若實，余說應虛，若佛所言一分是實，則類余分亦非虛者，我等所言亦應如是，云何摠撥言不可信？汝等外道於現事中有謬失故，不可依信。所以者何？故次頌曰：
觀現尚有妄，知後定為虛。
論曰：彼諸外道邪覺亂心，淺近事中尚有顛倒，況於後世深遠難知因果理中而無謬失，是故所言不可依信。於何淺近我有倒耶？謂勝論者計同異等是現量境，諸數論者計苦樂等是現量境。如是等事，其數無邊，皆有顛倒。所以者何？如勝論執同異性等是現量境，其理不成。牛馬等性，分別意識於色等法假施設有，越諸根境，非現量得，遍諸所依，無差別故，如和合體。彼計第六和合句義，其體是一，遍諸所依，越諸根境，非現量得，同異等性，其義亦尒，云何執為現量境界？
又彼論說有實句義是現量境，理亦不然。所以者何？瓶、衣等物，分別意識於色等法假施設有，云何執為現量境界？然彼論說瓶、衣等物，因德、業、實、同異合故，為眼所見及身所觸故，是根境現量所知，此必不然。先明因德所引實智，非現量攝，謂因青等煖等諸德所引實智，定非見觸現量所攝，非業、同異、實所引生，依隨余相合所生故，如因香味所引實智，因業引生，實智亦尒，如其所應，比量遮破，謂因諸業所引實智，亦非見觸現量所攝，非同異性、實所引生，依隨余相合所生故，如因香味所引實智。因實引生所有實智，如見壺等，知是牛等。既破壺等諸實句義非所見觸，即已破彼所引實智，以壺等智必因德、業方乃得生。此前已破，是故亦非現量所攝，因同異性所引實智，亦非見觸現量所攝，依隨余相合所生故，如非實等所有諸智。謂非實智於德、業等言此非實，依隨余相合所生故，定非見觸現量所攝，余智亦尒，由是應知一切句義假合生智，皆非真實緣彼現量。謂緣實智非是真實緣實現量，假合生故，如德等智。如是乃至緣和合智，亦非真實緣彼現量，假合生故，如實等智。故不應執六句義中有現量境，是故勝論於其現世淺近事中亦有顛倒。
復次，彼數論者執色等法三德合成，是實非假，現量所得，理亦不然，多法成故，如軍林等色等應假，云何言實？又樂等三，其性別故，如未變位，不應成一。又色等法若是實有，應如樂等，非三合成。又樂等三，其相各異，云何和合共成一相？不可合時轉為一相，與未合時體無別故。又樂等三性既各異相，不應同汝執性相定是一故，性應如相，同相應如性異。又樂等別色等是摠，汝執摠別既定是一，摠應如別，是三非一；別應如摠，是一非三。云何別三成於摠一？
又轉變時，樂等三德若不和合共成一相，如未轉時，其相差別，不應現見是一色等。若三和合共成一相，應失樂等三種別相，不可說言樂等三德各有二相，一摠二別。所以者何？摠相若一，不應即三；摠相若三，不應見一。若言樂等一一皆有樂等三相共相和雜，難可了知，故見一者，此亦不然，各有三相，還應見三，如何見一？云何可知樂等有異？又若一一皆有三相，何須和合共成色等，即應一一能成色等根境差別，為我受用。
又此三德各有三相，互有差別，如何色等其相是一？又若樂等一一皆能成色等法，一一法體皆三合成，是則諸法若性若相應無差別，同以三德三相成故。若尒，所有大等因果、唯量、諸大、諸根差別，一切不成。世間現見情與非情、凈穢等物、現比等量，亦無差別，違諸世間現所見故，成大過失。如是等類外道邪師所執雖多，皆不應理，誰能撓攪糞穢聚為？我佛法中多諸法將，已摧彼敵，故不煩詞。如是外道於淺近處白日夷途，尚致顛蹶，況於深遠嶮絕稠林，巨夜重昏，而無謬失？誰有識者信彼邪言？為止歸邪，故復頌曰：
諸依彼法行，被誑終無已。
論曰：若諸有情隨彼外道昧見倒執所說法行，彼隨惡友邪教化力，妄見薰習所任持故，誹毀如來證所起法，獲大罪業，其量無邊，由是因緣，墮諸惡趣，受大憂苦，無有出期，故有智者勿類愚夫，隨惡友行，而自欺誑，應隨諸佛真實無罪，速證出離圣教修行。
復次，如上所言，佛經中說種種神變不可思議，又說甚深真實義理，諸有情類不能測量，乃至廣說如是等事，難信知者，誠如所言，諸佛功德、所說義理皆甚深故，難可信知，汝等愚夫，薄福少智，唯求自利，不愿濟他，未飲大悲甘露法味，豈能信解如是法門？若有慧光破無明闇，深心悲愍一切有情，求佛菩提，具廣大福，乃能信解。
如是法門，謂諸如來昔無量劫悲慧種姓薰發其心，為拔有情生死大苦，為求無上正等菩提，於諸佛所恭敬供養，聽聞正法，系念思惟，修集無邊法、隨法行，謂施、戒、忍、懃、定、慧等種種難行微妙勝行，殷重無間修習圓滿，證得無上正等菩提，獲不思議自在神力，本愿所引，妙用無窮。於此何緣而不信解？現見世間機關等事，先勢所引，任運動搖，如是如來殊勝神變本愿所引，任運施為。又如世間習幻術者，若極成滿，處多人眾，妙用難思，何況如來久修勝定增上，滿足神通作用而可測量。是故汝等於諸如來不思議事應生信解，於佛圓德自在神通當至心求，勿懷放逸。有聲聞等，於佛無邊不思議力，自知絕分，悲號傷嘆，聲振三千，汝等云何誹謗不信？
復次，諸有智者自往涅盤，昧識逢師，不能隨學。為顯此義，故說頌曰：
智者自涅盤，是能作難作；
愚夫逢善導，而無隨趣心。
論曰：煩惱纏縛，無始時來數習堅強，牢固難斷；涅盤虛寂，無相無名，勝德無邊，高深難證。諸有智者不因他教，自然能度生死大海，證得究竟大般涅盤，是大丈夫能作難作。愚夫久沒諸欲淤泥，耽味歡娛，不求出離，如狗貪齩染血枯骨，雖杖逼之，猶不棄舍，愚夫亦尒，味著諸欲，圣言訶責，亦不厭離。如是智者自然開覺，證大涅盤，是作難作；愚夫放逸，無所覺知，雖遇圣言，不希寂滅。
復次，生死甚苦，涅盤極樂，過失功德，麤著易了，如何有情安然，不欲厭背生死，欣趣涅盤？以彼愚癡，有怖畏故，謂懷我愛，聞涅盤空，恐證無余，我便斷滅。由此怖畏，是故不欲厭背生死，欣趣涅盤。如是怖畏，由少智生。所以者何？故次頌曰：
不知無怖畏，遍知亦復然，
定由少分知，而生於怖畏。
論曰：若諸有情都無覺慧，於一切法無所了知，彼於涅盤不生怖畏，若有遍知諸法正理，彼達生死及與涅盤，生死生時，唯假苦生，生死滅時，唯假苦滅，本來無我，諸法皆空，故於涅盤，全無怖畏。若有但解般涅盤時，諸行皆滅，都無所有，不知行苦，任運自滅，無實體用，離我我所，彼由身見，我愛所持，聞涅盤中空無所有，懼我斷滅，便生怖畏。如是怖畏，因少智生，故有智者應正除斷。又非串習，故生怖畏。所以者何？故次頌曰：
生死順流法，愚夫常習行，
未曾修逆流，是故生怖畏。
論曰：諸異生者，說名愚夫，煩惱隨眠無不成就，欣生厭死，不樂涅盤，從無始來，數曾受領增上生道可愛異熟，未曾修習決定勝道，增上生道諸果異熟，貪等隨眠所依止處，雖為苦火常所焚燒，而不覺知，歡娛游戲，於生死苦常習行故，不知過患，無厭離心，於其解脫無罪樂味，由不曾知，不樂修證，如世溷，耽樂糞穢，清閑美膳，非所欣求。如是愚夫，樂生死苦，於解脫樂無希慕意，由未串習，聞說其名，不能信受，反生怖畏。諸有智者由思擇力，於解脫樂應正勤求，勿類愚夫，倒生厭怖。
復次，諸有信求無倒解脫，或性賢善，或由慧力，將修真實見方便時，若於其中為作障礙，所獲罪業，其量無邊。為顯此義，故說頌曰：
諸有愚癡人，障他真實見，
無由生善趣，如何證涅盤？
論曰：真實空見是證圓滿無上智因，又是永滅一切無義涅盤方便，此方便道是不思議功德生處，由是展轉，疾證菩提，不住涅盤，利樂無盡，隨其所化無量有情根性不同，安立種子，及成熟等，利樂無窮。諸有愚人，由無明闇覆自慧眼，不見真空，復以邪說及余方便障他所修如前功德，彼獲罪業無量無邊，唯有如來能知其際，由重惡業染壞其心，後生善趣，去之甚遠，隨眠纏縛，相續堅牢，種種業因，能為重障，方便順忍尚不得生，正見涅盤如何可證？知障正法，罪業既深，智者應當自防勿犯。
復次，諸有障他修正法者，彼後自引邪見令生，此邪見罪過於毀戒。為顯此義，故復頌曰：
寧毀犯尸羅，不損壞正見。
論曰：如契經言：寧毀凈戒，不壞正見。此意云何？毀凈戒者，唯能自壞，若壞正見，兼壞自他，令無量生受大苦果及失無量無邊利樂。又毀戒者，由犯戒故，常懷慚愧，訶厭自身；壞正見者，無慚無愧，贊成邪見，自貢高。又毀戒者，不增邪見；若壞正見，令破戒惡，未生而生，生已增廣，堅固難壞。又毀凈戒，但障生天；壞正見者，障涅盤樂。所以者何？故次頌曰：
尸羅生善趣，正見得涅盤。
論曰：毀戒壞見雖復俱能損壞善因，障礙樂果，然毀戒輕，壞見極重。所以者何？持戒生天，增長結縛，受生死苦；正見能證三乘菩提，得涅盤樂。是故智者勿壞正見。
復次，諸法真理，何者是邪？謂一切法，空無我理。若尒，此理亦有過失。所以者何？如有一類聞空無我，謂法皆無，誹撥一切因果正理，乃至斷滅一切善根，此自見有過，非空無我咎，由惡取空，妄起邪見，行諸惡行，空無我理，心言不測，非彼所證，愚夫聞說諸法皆空，不知圣意，便撥世俗因果亦無，滅諸善法，此豈是空無我過失？圣說空教，有何意耶？為遣一切虛妄有執。若尒，亦應說諸法有，為遣妄執諸法空故。實尒，若有執諸法空，如來亦說諸法是有，既為遣執，說有說空。諸法真理，為空為有；諸法真理，非有非空，分別戲論皆不能及。
何緣圣說非虛妄耶？為除邪執，故非虛妄。空有二教俱能除執，何故如來多說空教？以諸有情多分執有，生死多分，從有執生，是故如來為除有執，滅生死苦，多說空教。若空若有，皆是教門，何故前說空為真理？方便假說，亦不相違。又此空言是遮非表，非唯空有，亦復空空，遍遣執心，令契諸法非有非空究竟真理，諸法真理實非空性，空為門故，假說為空。真理非空，空為門者，真理非有，應有為門。隨機說門，有亦無過，然其門義，順在於空，有有有等，皆順執心，空空空等，皆違妄執，故有智者聞說空言，應離一切有無等執，悟法真理非有非無，勿起有無分別戲論。
復次，劣慧者前不應輒說空無我理，增其惡見。所以者何？故次頌曰：
寧彼起我執，非空無我見，
後兼向惡趣，初唯背涅盤。
論曰：彼謂世間諸劣慧者我執即是薩迦耶見，其我所見亦帶我執，故我執言亦攝彼見，我執雖復不稱正理，而寧彼起，過失輕故；空無我見，雖稱正理，然彼不能如實了達，因斯誹撥諸法皆無，過失重故，寧彼不起。云何此二過失輕重？謂初我執唯背涅盤，後惡取空兼向惡趣。彼劣慧者惡取空時，尚厭善根，況諸含識。彼由厭背善及世間，斷滅善根，損害含識，非唯棄背清涼涅盤，亦持自身足地獄火。起我見者，無如是事。所以者何？彼貪我樂，欲我離苦，不造眾罪，廣修諸福，脫諸惡趣，不失人天，但怖涅盤，不證解脫，故契經說：寧起我見如妙高山，非惡取空增上慢者。若尒，諸法空無我理鄰近險趣，圣不應說。劣慧者前實不應說，而勝慧者隨此修行，獲大義利，故須為說。所以者何？故次頌曰：
空無我妙理，諸佛真境界，
能怖眾惡見，涅盤不二門。
論曰：求解脫者，除妙空觀，無別方便能證涅盤，智者欲除諸惡見垢，離此無有余勝方便。有見執有所緣境故，如余有見不證涅盤，亦不能除諸惡見垢。修此空行至究竟者，能證極果無上菩提，普為有情方便開示，復令圓證所求妙果。諸有能成自他利樂，空無我觀最為勝因，故應善知有情根性，方便開示，令其悟入。
復次，如來為除惡見鬼魅，說空無我阿揭陀藥。所以者何？諸惡見者聞說空名皆生怖畏，漸次調伏，自然息除。為顯此義，故說頌曰：
愚聞空法名，皆生大怖畏，
如見大力者，怯劣悉奔逃。
論曰：愚謂惡見損覆慧眼，彼聞空名，諸惡見命自然損害，空雖無心，欲害惡見，而力大故，聞名自滅，如聞虎名，怯者自喪。又如世間調善龍象，於其兩頰，威汗交流，雖復無心損害物命，而彼龍象威力大故，其見聞者，驚怖奔逃。空理亦然，威力大故，令惡見者聞名驚怖，自然損滅。空理無心，非為損物，證空理者，應為害他。若證真空，其心寂靜，平等無二，豈欲害他？然為利樂諸有情故，方便開示空無我理，懷惡見者，聞之自滅。為顯此義，故次頌曰：
諸佛雖無心，說摧他論法，
而他論自壞，如野火焚薪。
論曰：諸佛無心欲摧他論，然為利樂所化有情，開示昔來諸佛廣路，謂一切法性相皆空，前後如來無不游履，從因至果，引導群迷，外道邪徒諸惡見論，聞斯空教，自然壞滅。如在山林，野火騰焰，濕薪積木，烈日所乾，雖無有人持火來就，然薪逼火，如自引燒。惡見邪徒諸論亦尒，空教勢力而自崩摧。
復次，諸外道宗皆說妄有，欲令棄舍，故說真空。所以者何？故次頌曰：
諸有悟正法，定不樂邪宗，
為余出偽門，故顯真空義。
論曰：有智自能簡別真偽，遇此正法，不樂邪宗，如識寶人得無價寶，終不復樂余水精珠。諸外道宗皆立妄有，去正法遠，如假偽門，誑惑有情，令失大利，故我顯示佛教真空，令彼邪徒趣真背偽。
復次，何緣外道欣樂邪宗，厭背圣教？由身見力，若知無我，必無欣厭。所以者何？故次頌曰：
若知佛所說，真空無我理，
隨順不生欣，乖違無厭怖。
論曰：若知佛教空無我理，斷除身見所起隨眠，觀察世間如空舍宅，虛妄諸行生死輪回，興盛無欣，衰損無厭，無憂無喜，無畏泰然。若有身見，謂我損益，衰盛起時，便生憂喜，因斯便有怖畏無窮，故有智人應除我執。
復次，諸外道眾由著我執，能為自縛，亦縛有情，所損既多，深可悲愍。為顯此義，故說頌曰：
見諸外道眾，為多無義因，
樂正法有情，誰不深悲愍？
論曰：諸外道眾貪愛我執，能令自他起無量罪，薩迦耶見是一切惡生根本故，如說所有惡不善法，一切皆以薩迦耶見為本而生。諸有中，懷樂善法者，自無定執，隨順他緣，為彼外道邪言誑惑，亦貪我見，起無量罪。如是外道，能令自他俱起種種堅固纏縛，誰有智人而不悲愍？故樂正法，凈意有情，起利樂心，應深悲愍，殷懃為說無我真空，令修正見，離諸系縛。
復次，諸佛菩薩常住於世，實有真凈利樂他心，何故世間猶有無量信邪倒見謗法有情？由佛所說境智甚深，微細難悟，外道不尒。所以者何？故次頌曰：
婆羅門離系，如來三所宗，
眼耳意能知，故佛法深細。
論曰：諸婆羅門唯常習誦虛言為道，耳識能知，非是深細。離系外道唯以露形身體臭穢，種種猛利自苦為道，眼識能知，亦非深細。如來圣教以證真空無漏慧劍，永斷所有內煩惱賊，獲得無上正等菩提，利益安樂一切含識，理教意趣甚深微細。諸有通達如實理者，於佛圣教或知不知，由佛理教最深細故，外道愚夫不能悟入，多信外道麤淺邪言，少信如來深細圣教。世間多信婆羅門者，以婆羅門多行誑詐，誦咒祠火，自苦除愆，矯設吉祥，妄說禍福，為活命故，種種方便，誑諸女人戍達羅等，令於彼所生希有心，供給所須，推為尊貴。古昔黠慧諸婆羅門，隱造明書，言自然有，唯得自誦，不許他觀，贊婆羅門最為尊貴，剎帝利等皆是卑賤，給施所須，獲無量福。愚夫無智，不能測量，謂真福田，信敬供養。然彼明書非自然有，有所詮故，如世俗言。又彼明書非盡稱理，非圣說故，如虛誑言，婆羅門種非實尊貴，非真福田，常行乞丐，養妻兒故，如貧癩者，故有智人不應歸信。婆羅門法既多誑詐，離系外道所學如何？彼所學法，多順愚癡。所以者何？故次頌曰：
婆羅門所宗，多令行誑詐，
離系外道法，多分順愚癡。
論曰：離系外道都不知真，唯貪後樂，現受劇苦，諸有所言，多不合理，愚癡種類聚結成群，為世愚癡之所歸信。云何決定知彼愚癡？以露身形，無羞恥故，如狂如畜，如似嬰兒。若婆羅門，實非尊貴，何緣貴勝亦敬事之？以彼習誦諸明論故，諸婆羅門實無所識，為活命故，於一切時誦諸明論，詐現異相，以動人心，世間貴勝，不審觀察，謂其有德，故敬事之。又明論中雖無勝義，而有世俗少分禮儀，世間貴勝為習學故，彼雖無德，亦申敬事，余有不誦諸明論者，以同類故，世俗相承，不審觀察，亦兼敬事。離系外道與彼不同，云何世間亦多敬事？以其薄知星歷道度，觀鳥解夢，占相吉兇，故凡愚人多申敬事。又婆羅門誦諸明論，以難成故，世共敬之。離系外道以苦行故，世共愍念，此皆不能解脫生死。諸有智者當正了知，勿隨彼見，故次頌曰：
恭敬婆羅門，為誦諸明故，
愍念離系者，由自苦其身。
論曰：婆羅門法，勤誦諸明，世以為難，故共恭敬。然諸明論非解脫因，但有虛言，無實義故。離系外道極自苦身，亦以為難，世共愍念。云何自苦非解脫因？是異熟果，非善法故。彼拔發等所生身苦，由過去世惡行所招，是業異熟，非善法故，如樂異熟，非解脫因。若言此苦現功力生，非異熟果，因不成者，此亦不然，彼所受苦是異熟果，以無所益，與色根識俱生苦故，如地獄中所受身苦，自部亦有，不許此苦是異熟者，應以此量而決了之。
諸有身苦非異熟者，亦非能證解脫親因，有漏身受，現緣生故，如婬欲樂。又彼自苦非解脫因，違圣教故，如自害苦。彼師所說非是圣教，非如來等所共說故，如婬書等。故彼自苦但是前世惡行所招及以現在愚癡所起，定非能證真解脫因。
復次，有作是言：依尊勝身能得解脫，世間尊勝，謂婆羅門，故婆羅門能證解脫，非余雜類可得涅盤。此說不然，故次頌曰：
如苦業所感，非真解脫因，
勝身業所生，亦非證解脫。
論曰：如離系宗所受身苦，業異熟故，非解脫因。婆羅門身設許尊勝，亦業所感，非解脫因。身雖不能親證解脫，而身中善是解脫因。若尒，余身善亦如是，云何但說婆羅門耶？又婆羅門根境等法，與余種類一切皆同，云何自言彼勝余劣？是故彼說唯誑愚夫，諸有智人不應信受。然婆羅門非勝余類，此洲人故，如戍達羅。戍達羅等，非劣彼姓，此洲人故，如婆羅門。既言外道所說皆虛未知，如來法有何實？為遣此疑，故說頌曰：
略言佛所說，具二別余宗，
不害生人天，觀空證解脫。
論曰：佛說無量深妙法門利樂有情，要唯二種：一者、不害能感人天；二者、觀空能證解脫。損惱他意及所發生身語二業，摠名為害。若能斷彼所說害法，修諸善因，名為不害，謂十善業、布施、愛語、利行、同事及諸靜慮、無色定等，由此得生人天善趣，受諸勝妙無染果報，依此能除一切煩惱及能修習無量善因。真如實際，離相名空，正觀此空，證涅盤樂，空無我理，於諸法中，無相無名，咸同一味，寂靜安樂，即是涅盤，此必觀空，方可證故。如是善趣、解脫二因，唯佛法中具足可得。外道雖說施等少分生人天因，而不圓滿。所以者何？彼諸外道無有顯析因果智故，不言意思生勝福故，無別解脫律儀法故，善趣麤業尚不委知，涅盤妙因故其絕分。如來所說理教周圓，外道邪徒如何不樂？由佛正教，違彼邪宗，乖本所貪，故不欣樂。為顯此義，而說頌曰：
世人耽自宗，如愛本生地，
正法能摧滅，邪黨不生欣。
論曰：如本生地，雖不膏腴，久處其中，而不愿舍。自宗亦尒，雖與理違，以本師承，故不能離，尚不欲樂余外道宗，況慕如來甘露圣教。甚深實相，真空智火，能焚外道邪執積薪，違彼本心，故不欣樂。諸有智者應善思惟，勿染邪宗，致違正法。復次，佛法普照，如盛日輪，求勝智人應當信仰。為顯此義，故說頌曰：
有智求勝德，應信受真宗，
正法如日輪，有目因能見。
論曰：此中顯示要具二德能信大乘：一者、有知；二者、希求殊勝功德。大乘能滅一切邪宗，隨順大乘，多所饒益，謂自能證無上涅盤，令他有情亦出生死。大乘正法，如彼日輪，普為世間破無明闇，有慧目者，因此法光，分明照知真偽色像，背邪從正，避嶮求安，利樂自他，無不成辦。諸有智者應信大乘，勿顧邪宗，誹毀正法，自受沈溺生死淤泥，誑惑有情，令失大利。智與愚異，謂識是非，智勿似愚，不辨真偽。若有真實利樂他心，應以大乘摧邪立正，勤修空觀，速證菩提，利樂有情，窮未來際。