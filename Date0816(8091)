復次，善現！有菩薩摩訶薩具修六種波羅蜜多，見諸有情由惡業障，所居大地高下不平，阜溝坑、穢草株杌、毒刺荊棘，不凈充滿。見此事已，作是思惟：我當云何方便濟拔諸有情類，令永滅除諸惡業障，所居之處，地平如掌，無諸穢草、株杌等事？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是諸雜穢業，所感大地，有情居處，其地平坦，園林池沼、諸妙香花，間雜莊嚴，甚可愛樂。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情薄福德故，所居大地，無諸珍寶，唯有種種土石瓦礫。見此事已，作是思惟：我當云何濟拔如是多罪少福諸有情類，令所居處豐饒珍寶？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是多罪少福諸有情類，金沙布地，處處皆有吠琉璃等眾妙珍奇，雖受用，而無染著。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情多所攝受，深生愛著，發起種種惡不善業。見此事已，作是思惟：我當云何濟拔如是多所攝受、深生愛著諸有情類，令其永離攝受愛著及所發起諸不善業？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是多所攝受、深生愛著造諸惡業諸有情類，一切有情於色聲等無所攝受，於諸資具不生愛著。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情有四色類貴賤差別，謂剎帝利至戍達羅。見此事已，作是思惟：我當云何方便濟拔諸有情類，令無如是貴賤差別？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是四種色類貴賤差別，一切有情同一色類，皆悉尊貴，人趣所攝。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情有下、中、上家族差別。見此事已，作是思惟：我當云何方便濟拔諸有情類，令無如是下、中、上品家族差別？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是下、中、上品家族差別，一切有情皆同上品。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情端正丑陋形色差別。見此事已，作是思惟：我當云何方便濟拔諸有情類，令無如是端政丑陋形色差別？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是端正丑陋形色差別諸有情類，一切有情皆真金色，端嚴殊妙，眾所樂觀，成就最勝圓滿凈色。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情系屬主宰，諸有所作，不得自在。見此事已，作是思惟：我當云何方便濟拔諸有情類，令得自在？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，得無主宰，諸有所作，皆得自在，乃至不見主宰形像，亦復不聞主宰名字，唯有如來應正等覺以法統攝名為法王。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情有地獄等諸趣差別。見此事已，作是思惟：我當云何方便濟拔諸有情類，令無諸趣善惡差別？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無諸趣善惡差別，乃至無有諸惡趣名，一切有情皆同一類，等修一業，謂皆和合修行布施乃至般若波羅蜜多，安住內空乃至無性自性空，安住真如乃至不思議界，安住苦集滅道圣諦，修行四念住乃至八圣道支，修行四靜慮、四無量、四無色定，修行空、無相、無愿解脫門，修行八解脫乃至十遍處，修行菩薩摩訶薩地，修行陀羅尼門、三摩地門，修行五眼、六神通，修行如來十力乃至十八佛不共法，修行大慈大悲大喜大舍，修行諸相隨好之因，修行無忘失法、住舍性，修行一切智、道相智、一切相智，修行菩薩摩訶薩行及佛無上正等菩提。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情四生差別。見此事已，作是思惟；我當云何方便濟拔諸有情類，令無如是四生差別？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是四生差別，諸有情類同受化生。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情無五通慧，諸有所作，不得自在。見此事已，作是思惟：我當云何方便濟拔諸有情類，皆令獲得五神通慧？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，皆具成就五勝神通。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情受用段食，身有種種大小便利、膿血臭穢，深可厭舍。見此事已，作是思惟：我當云何方便濟拔諸有情類，令其身中無此穢惡？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，唯同受用妙法喜食，其身香潔，無諸便穢。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情身光匱乏，諸有所作，須求燈炬。見此事已，作是思惟：我當云何方便濟拔諸有情類，令離如是闕光明身？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，身具光明，不假外照。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情所居之土，有晝有夜，有月半月，時節歲數，轉變非。見此事已，作是思惟：我當云何方便濟拔諸有情類，令所居處無晝夜等時節變易？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無晝夜月半月等時節及名。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情壽量短促。見此事已，作是思惟：我當云何方便濟拔諸有情類，令離如是壽量短促？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，壽量長遠，劫數難知。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情身無相好。見此事已，作是思惟：我當云何方便濟拔諸有情類，令得相好？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，具三十二大士夫相，八十隨好圓滿莊嚴，有情見之，生凈勝喜。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見有情類闕諸善根。見此事已，作是思惟：我當云何方便濟拔諸有情類，令具善根？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，一切成就凈勝善根，由此善根，能辦種種上妙供具供養諸佛，乘斯福力，隨所生處，復能供養諸佛世尊。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情具身心病。身病有四，謂風、熱、淡及諸雜病。心病亦四，謂貪、瞋、癡及慢等病。見此事已，作是思惟：我當云何方便濟拔身心病苦諸有情類？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是身心病苦諸有情類，乃至無有身心病名。善現當知！是菩薩摩訶薩由此六種波羅蜜多，疾得圓滿，近能證得一切智智。
復次！善現！有菩薩摩訶薩具修六種波羅蜜多，見諸有情種種意樂，三乘差別。見此事已，作是思惟：我當云何方便濟拔意樂狹劣諸有情類，令其棄舍二乘意樂，唯令趣向無上大乘？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，唯求無上正等菩提，不樂聲聞、獨覺乘果，乃至無有二乘之名。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情懷增上慢，未舍謂舍，未得謂得。見此事已，作是思惟：我當云何方便濟拔諸有情類，令其棄舍增上慢結？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，得無如是增上慢者，一切有情如實知見所舍所得。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見諸有情多生執著，謂執著色薀，執著受想行識薀；廣說乃至執著菩薩摩訶薩行，執著無上正等菩提。見此事已，作是思惟：我當云何方便濟拔諸有情類，令離執著？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我佛土中，諸有情類，無如是等種種執著。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見有如來應正等覺壽量、光明、弟子眾數皆無分限。見此事已，作是思惟：我云何得壽量、光明、弟子眾數皆無分限？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智。我時所有壽量、光明、弟子眾數皆無分限。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見有如來應正等覺所居之土，周圓有量。見此事已，作是思惟：我當云何得所居土周圓無量，安隱豐樂？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智，十方各如殑伽沙界合為一土，安隱豐樂，我住其中，說法教化無量無數無邊有情。善現當知！是菩薩摩訶薩由此六種波羅蜜多，疾得圓滿，近能證得一切智智。
復次，善現！有菩薩摩訶薩具修六種波羅蜜多，見生死際前後長遠，諸有情界，其數無邊。見此事已，作是思惟：生死邊際及有情界皆如虛空，雖無真實流轉生死及解脫者，而諸有情虛妄執著，輪回生死，受苦無窮，我當云何方便濟拔？既思惟已，作是愿言：我當精勤，無所顧戀，修行六種波羅蜜多，成熟有情，嚴凈佛土，令速圓滿，疾能證得一切智智，為諸有情說微妙法，皆令解脫生死大苦，亦令證知生死解脫都無所有，皆畢竟空。善現當知！是菩薩摩訶薩由此六種波羅蜜多，疾得圓滿，近能證得一切智智。
尒時，會中有一天女名殑伽天，從座而起，稽首佛足，偏覆左肩，右膝著地，合掌向佛，白言：世尊！我能圓滿布施、凈戒、安忍、精進、靜慮、般若波羅蜜多，及能攝受如今世尊為諸大眾所說佛土。
時殑伽天作是語已，即取種種金花、銀花、水陸生花諸莊嚴具，及持金色天衣一雙，恭敬至誠奉散佛上。佛神力故，上踴空中，宛轉右旋，於佛頂上變成四柱四角寶臺，綺飾莊嚴，甚可愛樂。於是天女持此寶臺，與諸有情平等共有，回向無上正等菩提。
尒時，如來知彼天女志意深遠，即便微笑。諸佛法尒，若微笑時，種種色光從面門出；今佛亦尒，從其面門放種種光，青黃赤白、紅紫碧綠，遍照十方無量無邊諸佛世界，還來此土現大神變，入佛頂中。時阿難陀見聞是已，從座而起，頂禮佛足，偏覆左肩，右膝著地，合掌向佛，白言：世尊！何因何緣現此微笑？佛現微笑非無因緣。
尒時，世尊告慶喜曰：今此天女於未來世當成如來應正等覺，廣說乃至佛薄伽梵，劫名星喻，佛号金花。慶喜當知！今此天女，即是最後所受女身，舍此身已，便受男身，盡未來際，不復為女。從此歿已，生於東方不動如來應正等覺甚可愛樂佛世界中，於彼佛所，勤修梵行，此女彼界便字金花，修諸菩薩摩訶薩行。慶喜當知！金花菩薩從不動佛世界歿已，復生他方，從一佛國趣一佛國，生生之處，常不離佛。如轉輪王從一寶殿趣一寶殿，歡娛受樂，乃至命終，足不履地。金花菩薩亦復如是，從一佛土往一佛土，乃至無上正等菩提，於生生處常見諸佛，聞正法，修菩薩行。
時阿難陀竊作是念：金花菩薩當作佛時，亦應宣說甚深般若波羅蜜多，彼會菩薩摩訶薩眾，其數多少，應如今佛菩薩眾會。
佛知其念，告慶喜言：如是！如是！如汝所念。金花菩薩當作佛時，亦為眾會宣說如是甚深般若波羅蜜多，彼會菩薩摩訶薩眾，其數多少，亦如今佛菩薩眾會。慶喜當知！金花菩薩當作佛時，出家弟子其數甚多，不可稱計，謂不可數，若百、若千、若俱胝等，但可摠說無量無邊。慶喜當知！金花菩薩當作佛時，其土無有種種過患如此般若波羅蜜多甚深經中我所宣說。
尒時，慶喜復白佛言：今此天女先於何佛已發無上正等覺心，種諸善根，回向發愿，今得遇佛供養恭敬，便得受於不退轉記？
佛告慶喜：今此天女於然燈佛已發無上正等覺心，種諸善根，回向發愿，故今遇我供養恭敬，便得受於不退轉記。慶喜當知！我於過去然燈佛所，以五莖花奉散彼佛，回向發愿，然燈如來應正等覺知我根熟，與我受記：汝於來世，當得作佛，号曰能寂，界名堪忍，劫号為賢。天女尒時聞佛授我大菩提記，歡喜踴躍，即以金花奉散佛上，便發無上正等覺心，種諸善根，回向發愿：使我來世於此菩薩當作佛時，亦如今佛現前授我大菩提記。故我今者，與彼受記。
尒時，慶喜聞佛所說，歡喜踴躍，復白佛言：今此天女，久發無上正等覺心，種諸善根，回向發愿，今得成熟，是故如來應正等覺授與彼記。
佛告慶喜：如是！如是！如汝所說。彼善根熟，我與受記。
尒時，具壽善現白佛言：世尊！行深般若波羅蜜多諸菩薩摩訶薩，云何習空、無相、無愿三摩地？云何入空、無相、無愿三摩地？云何習四念住乃至八圣道支？云何修四念住乃至八圣道支？云何習余菩提分法？云何修余菩提分法？
佛告善現：行深般若波羅蜜多諸菩薩摩訶薩，應觀色薀乃至識薀空，應觀眼處乃至意處空，應觀色處乃至法處空，應觀眼界乃至意界空，應觀色界乃至法界空，應觀眼識界乃至意識界空，應觀眼觸乃至意觸空，應觀眼觸為緣所生諸受乃至意觸為緣所生諸受空，應觀地界乃至識界空，應觀因緣乃至增上緣空，應觀無明乃至老死空，應觀布施乃至般若波羅蜜多空，應觀內空乃至無性自性空空，應觀真如乃至不思議界空，應觀苦集滅道圣諦空，應觀四念住乃至八圣道支空，應觀四靜慮、四無量、四無色定空，應觀八解脫乃至十遍處空，應觀空、無相、無愿解脫門空，應觀凈觀地乃至如來地空，應觀極喜地乃至法云地空，應觀一切陀羅尼門、三摩地門空，應觀五眼、六神通空，應觀如來十力乃至十八佛不共法空，應觀大慈大悲大喜大舍空，應觀三十二相、八十隨好空，應觀無忘失法、住舍性空，應觀一切智、道相智、一切相智空，應觀預流果乃至獨覺菩提空，應觀一切菩薩摩訶薩行、諸佛無上正等菩提空，應觀有漏、無漏法空，應觀世間、出世間法空，應觀有為、無為法空，應觀過去、未來、現在法空，應觀善、不善、無記法空，應觀欲界、色界、無色界法空。
善現當知！是菩薩摩訶薩作此觀時，不令心亂；若心不亂，則不見法；若不見法，則不作證。所以者何？是菩薩摩訶薩善學諸法自相皆空，無法可增，無法可減，故於諸法不見不證。何以故？於一切法勝義諦中，能證、所證、證處、證時及由此證，若摠若別，皆不可得，不可見故。
尒時，善現便白佛言：如世尊說諸菩薩摩訶薩應觀法空而不作證，云何菩薩摩訶薩應觀法空而不作證？
佛告善現：諸菩薩摩訶薩觀法空時，先作是念：我應觀法諸相皆空，不應作證。我為學故，觀諸法空，不為證故，觀諸法空。今是學時，非為證時。是菩薩摩訶薩未入定時，系心於境，非入定位，系心於境。是菩薩摩訶薩於如是時，不退一切菩提分法，不證漏盡。所以者何？是菩薩摩訶薩成就如是廣大智慧，善住法空及一切種菩提分法，作是念：今時應學，不應作證。是菩薩摩訶薩行深般若波羅蜜多，常作是念：我於布施乃至般若波羅蜜多，今時應學，不應作證。我於內空乃至無性自性空，今時應學，不應作證。我於真如乃至不思議界，今時應學，不應作證。我於苦集滅道圣諦，今時應學，不應作證。我於四念住乃至八圣道支，今時應學，不應作證。我於四靜慮、四無量、四無色定，今時應學，不應作證。我於八解脫乃至十遍處，今時應學，不應作證。我於空、無相、無愿解脫門，今時應學，不應作證。我於凈觀地乃至如來地，今時應學，不應作證。我於極喜地乃至法云地，今時應學，不應作證。我於一切陀羅尼門、三摩地門，今時應學，不應作證。我於五眼、六神通，今時應學，不應作證。我於如來十力乃至十八佛不共法，今時應學，不應作證。我於大慈大悲大喜大舍，今時應學，不應作證。我於無忘失法、住舍性，今時應學，不應作證。我於一切智、道相智、一切相智，今時應學，不應作證。我於一切菩薩摩訶薩行，今時應學，不應作證。我於諸佛無上正等菩提，今時應學，不應作證。我今為學一切智智，應學預流果乃至獨覺菩提，皆令善巧，不應作證。
善現當知！是菩薩摩訶薩行深般若波羅蜜多，應習空、無相、無愿三摩地，應住空、無相、無愿三摩地，應修空、無相、無愿三摩地，而於實際不應作證。應習四念住乃至八圣道支，應住四念住乃至八圣道支，應修四念住乃至八圣道支，而於實際不應作證。應習諸余菩提分法，應住諸余菩提分法，應修諸余菩提分法，而於實際不應作證。
善現當知！是菩薩摩訶薩雖習空、無相、無愿解脫門，亦住空、無相、無愿解脫門，亦修空、無相、無愿解脫門，而不證預流果乃至不證獨覺菩提。雖習四念住乃至八圣道支，亦住四念住乃至八圣道支，亦修四念住乃至八圣道支，而不證預流果乃至不證獨覺菩提。雖習諸余菩提分法，亦住諸余菩提分法，亦修諸余菩提分法，而不證預流果乃至不證獨覺菩提。由此因緣，是菩薩摩訶薩不墮聲聞及獨覺地，疾證無上正等菩提。
善現當知！譬如壯士，形貌端嚴，威猛勇健，見者歡喜，具勝圓滿清凈眷屬，於諸兵法，學至究竟，善持器仗，安固不動，六十四能、十八明處，一切伎術，無不善巧，眾人欽仰，悉皆敬伏。善事業故，功少利多，由此諸人供養恭敬，尊重贊嘆，無時暫舍，彼於尒時倍增喜躍，對諸眷屬而自慶慰。有因緣故，將其父母妻子眷屬發趣他方，中路經過險難曠野，其間多有惡獸、劫賊、怨家潛伏諸怖畏事，眷屬小大無不驚惶。其人自恃多諸伎術，威猛勇健，身意泰然，安慰父母并諸眷屬，勿有憂懼，必令無苦。彼人於是以善巧術，將諸眷屬至安隱處，既免危難，歡娛受樂。然彼壯士於曠野中，惡獸、怨賊無加害意。所以者何？自恃威猛，具諸伎術，無所畏故。善現當知！諸菩薩摩訶薩亦復如是，愍生死苦諸有情類，發趣無上正等菩提，普緣有情起四無量，住四無量俱行之心，勤修布施乃至般若波羅蜜多，令速圓滿。是菩薩摩訶薩於此六種波羅蜜多未圓滿位，為欲修學一切智智，不證漏盡，雖住空、無相、無愿解脫門，然不隨其勢力而轉，亦不為彼障所牽奪，於解脫門亦不作證，由不證故，不墮聲聞及獨覺地，必趣無上正等菩提。
善現當知！如堅翅鳥，飛騰虛空，自在翱翔，久不墮落，雖依空戲，而不據空，亦不為空之所拘礙。善現當知！諸菩薩摩訶薩亦復如是，雖於空、無相、無愿解脫門，數習住、修，而於其中能不作證，由不證故，不墮聲聞及獨覺地，修佛十力、四無所畏、四無礙解、大慈大悲大喜大舍及十八佛不共法等無量佛法，若未圓滿，終不依空、無相、無愿而證漏盡。
善現當知！譬如壯夫，善閑射術，欲顯己伎，仰射虛空，為令空中箭不墮地，復以後箭射前箭筈，如是展轉，經於多時，箭箭相承，不令其墮，若欲令墮，便止後箭，尒時諸箭，方頓墮落。善現當知！諸菩薩摩訶薩亦復如是，行深般若波羅蜜多，方便善巧所攝受故，乃至無上正等菩提因行善根未皆成熟，終不中道證於實際。若得無上正等菩提因行善根一切成熟，尒時菩薩方證實際，便得無上正等菩提。是故，善現！諸菩薩摩訶薩行深般若波羅蜜多，皆應如是審諦觀察，如先所說諸法實相，修諸菩薩摩訶薩行，而趣無上正等菩提。
尒時，善現便白佛言：諸菩薩摩訶薩甚為希有，能為難事，雖常修學諸法實相，雖常修學真如、法界、法性乃至不思議界，雖常修學內空、外空乃至無性自性空，雖常修學苦集滅道圣諦，雖常修學四念住乃至八圣道支，雖常修學三解脫門及余一切菩提分法，而於中道不墮聲聞及獨覺地，退失無上正等菩提。
佛告善現：諸菩薩摩訶薩於諸有情誓不棄舍，謂作是愿：若諸有情未得解脫生老病死，我終不舍加行善根。善現當知！諸菩薩摩訶薩愿力殊勝，常作是念：一切有情若未解脫，我終不舍。由起如是廣大心故，於其中路必不退落。善現當知！諸菩薩摩訶薩作是念：我不應舍一切有情，必令解脫，然諸有情行不正法，我為度彼，應數引發寂靜空、無相、無愿解脫門，雖數引發，而不取證。善現當知！是菩薩摩訶薩成就殊勝方便善巧，雖數現起三解脫門，乃至未得一切智智，而於中間不證實際。
復次，善現！諸菩薩摩訶薩於甚深處常樂觀察，謂樂觀察內空、外空、內外空、大空、空空、勝義空、有為空、無為空、畢竟空、無際空、散空、本性空、自相空、一切法空、無性空、無性自性空，亦樂觀察四念住、四正斷、四神足、五根、五力、七等覺支、八圣道支及空、無相、無愿解脫門等皆自相空。善現當知！是菩薩摩訶薩作此觀已，起如是念：諸有情類，由惡友力，起我想執，廣說乃至見者想執。由此想執，行有所得，輪回生死，受種種苦。為斷有情如是想執，應趣無上正等菩提，為諸有情說深妙法，令斷想執，離生死苦。是菩薩摩訶薩尒時雖學三解脫門，而不依此證於實際。以於實際不趣證故，不墮預流、一來、不還、阿羅漢果、獨覺菩提。
是菩薩摩訶薩由如是念，行深般若波羅蜜多，成就善根，不證實際，雖於實際未即作證，而不退失四靜慮、四無量、四無色定，亦不退失四念住乃至八圣道支，亦不退失空、無相、無愿解脫門，亦不退失八解脫乃至十遍處，亦不退失內空乃至無性自性空，亦不退失真如乃至不思議界，亦不退失苦集滅道圣諦，亦不退失布施乃至般若波羅蜜多，亦不退失諸菩薩地，亦不退失陀羅尼門、三摩地門，亦不退失五眼、六神通，亦不退失如來十力乃至十八佛不共法，亦不退失大慈大悲大喜大舍，亦不退失無忘失法、住舍性，亦不退失一切智、道相智、一切相智，亦不退失諸余無量無邊佛法。
善現當知！是菩薩摩訶薩尒時成就一切菩提分法，乃至證得無上正等菩提，於諸功德終不衰減。是菩薩摩訶薩行深般若波羅蜜多，方便善巧所攝受故，剎那剎那白法增長，諸根猛利，一切聲聞及獨覺等所不能及。
復次，善現！若菩薩摩訶薩作是念：諸有情類，於長夜中，其心常行四種顛倒，謂常想倒、心倒、見倒，若樂想倒、心倒、見倒，若我想倒、心倒、見倒，若凈想倒、心倒、見倒。我為如是諸有情故，應趣無上正等菩提，修諸菩薩摩訶薩行，證得無上正等覺時，為諸有情說無倒法，謂說生死無常、無樂、無我、無凈，唯有涅盤微妙寂靜，具足種種常、樂、我、凈真實功德。善現當知！是菩薩摩訶薩成就此念，行深般若波羅蜜多，方便善巧所攝受故，若未圓滿如來十力乃至十八佛不共法及余無量無邊佛法，終不證入諸佛勝定。
善現當知！是菩薩摩訶薩尒時雖學三解脫門，入出自在，而於實際未即作證，乃至無上正等菩提因行功德未善圓滿，不證實際及余功德，若得無上正等覺時，乃可證得。善現當知！是菩薩摩訶薩尒時雖於諸余功德修未圓滿，而於無愿三摩地門修已圓滿。
