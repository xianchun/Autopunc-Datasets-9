法门龙象，单传直指；入不思议，法法如是。涂毒法鼓，响彻大地；一闻即死，别无圣谛。不立文字，祖祖传心；个中消息，妙在知音。秤锤捏破，虚空烂；玉几峰横，白云满壑。志提唱宗乘。
僧问：如何是有中有？师曰：金河峰上。曰：如何是无中无？师曰：般若堂前。
上堂：千花竞发，百鸟啼春，是向上句；诸佛出世，知识兴慈，是向下句。作么生是不涉二途句？若识得，顶门上出气；若识不得，土牛耕石田。击禅床，下座。
漳州龙溪陈氏子。诞生之夕，梦僧伽降室，因小字泗州。既有异兆，佥知祥应。龆龀出家，丱角圆顶；笃志道学，寝食无废。一日，洗面泼水于地，㣲有省发，即慕参寻。远造泐潭法席，投机印可。师事之十余年，去游庐山，掌记于圆通讷禅师所。皇祐中，仁庙有诏，住净因禅院。召对化成殿，问佛法大意，奏对称㫖，赐号大觉禅师。后遣中使问曰：才去拂，人立难当。师即以颂回进曰：有节非干竹，三星偃月宫；一人居日下，弗与众人同。帝览大悦。又诏入对便殿，罗扇一把，题元寂颂于其上。与师问答诗颂，书以之，凡十有七篇。至和中，乞归老山中，乃进颂曰：六载皇都唱祖机，两曾金殿奉天威；青山隐去欣何得，满箧唯将御颂归。帝和颂不允，仍宣谕曰：山即如如体也，将安归乎？再住京国，且兴佛法！师再进颂谢曰：中使宣传出禁围，再令臣住此禅扉；青山未许藏千拙，白发将何补万几？霄露恩辉方湛湛，林泉情味苦依依；尧仁况是如天阔，应任孤云自在飞。既而遣使龙脑钵，师谢恩罢，捧钵曰：吾法以坏色衣，以瓦鐡食，此钵非法。遂焚之。中使回奏，上嘉叹不已。治平中，上疏丐归，仍进颂曰：千簇云山万壑流，闲身归老此峰头；余生愿祝无疆寿，一炷清香满石楼。英庙依所乞，赐手诏曰：大觉禅师怀琏，受先帝圣眷，累锡宸章。屡贡诚恳，乞归林下。今从所请，俾遂闲心。凡经过小可庵院，任性住持，或十方禅林，不得抑逼坚请。师既渡江，少留金山、西湖。四明郡守以育王虚席迎致，九峰韶公作疏劝请。四明之人相与出力，建大阁，藏所诗颂，榜之曰宸奎。翰林苏公轼知杭时，以书问师曰：承要作宸奎阁碑，谨已撰成。衰朽废学，不知堪上石否？见参寥说，禅师出京日，英庙手诏，其略云任性住持者，不知果有否？如有，切请录示全文，欲入此一节。师终藏而不出，逮委顺后，获于箧笥。
开堂日，僧问：诸佛出世，利济群生；猊座师登，将何拯济？师曰：山高水阔。曰：华发无根树，鱼跳万仞峰。师曰：新罗国里。曰：慈舟不棹清波上，剑峡徒劳放木鹅。师曰：脱衣裳卧荆棘。曰：人将语试。师曰：惯得其便。僧拊掌，师曰：更跳。问：圣君御颂亲颁，和尚将何报此恩？师曰：两手拓地。曰：恁么则一人有庆，兆民赖之。师曰：半寻拄杖搅黄河。问：橹棹不停时如何？师曰：清波箭急。曰：恁么则移舟谙水势，举棹别波澜。师曰：济水过新罗。曰：古佛位中留不住，夜来依旧宿芦花。师曰：儿童不识十字街。问：坐断毗卢顶，不禀释迦文，犹未是学人行业，如何是学人行业？师曰：斫额望明月。僧以手便拂，师曰：作甚么？僧茫然，师曰：赚一船人。师曰：若论佛法两字，是加增之辞、廉纤之说，诸人向这里承当得，尽是二头三首，譬如金屑虽贵，眼里着不得。若是本分衲僧，才闻举着，一摆摆断，不受纤尘，独脱自在，最为亲的。然后便能在天同天，在人同人，在僧同僧，在俗同俗，在凡同凡，在圣同圣。一切䖏出没自在，并拘检他不得，名邈他不得。何也？为渠能建立一切法故。一切法要且不是渠，渠既无背面，第一不用妄与安排。但知十二时中，平常饮啄，快乐无忧。秪此相期，更无别事。所以古人云：放旷长如痴兀人，他家自有通人爱。
上堂：文殊宝剑，得者为尊。乃拈拄杖曰：净因今日恁么，直得千圣路绝。虽然如是，犹是矛盾相攻。不犯锋铓，如何运用？良久，曰：野蒿自发空临水，江燕初归不见人。参！
上堂：太阳东升，烁破大千之暗。诸人若向明中立，犹是影响相驰；若向暗中立，也是藏头露影汉。到这里作么生吐露？良久曰：逢人秪可三分语，未可全抛一片心。参！
上堂：世法里面，迷多少人；佛法里面，醉多少人。秪如不迷不醉，是甚么人分上事？
上堂：言锋才击，义海交深。若用径截一路，各请归堂。
上堂：应物现形，如水中月。遂拈起拄杖曰：这个不是物，即今现形也，且道月在甚么䖏？良久，曰：长空有路还须透，潭底无踪不用寻。击香台，下座。
上堂：白日东上，白日西落，急如投壶闪寥廓。神龙一举透无边，纤鳞犹向泥中跃。灵焰中，休凑泊，三岁孩童髽四角。参！
上堂，良久，举起拳头曰：握拳则五岳倒卓，展手则五指参差。有时把定佛祖关，有时拓开千圣宅。今日这里相呈，且道作何使用？拍禅床曰：向下文长，付在来日！
上堂：今日布袋头开，还有买卖者么？时有僧出曰：有。师曰：不作贵，不作贱，作么生酬价？僧无语。师曰：老僧失利！
饶州余氏子。僧问：不落阶级䖏，请师道！师曰：蜡人向火。曰：毕竟如何？师曰：薄䖏先穿。
嘉禾人也。晚归钱塘之法慧。一日上堂：本自深山卧白云，偶然来此寄闲身；莫来问我禅兼道，我是吃饭屙屎人。绍兴丙寅夏，辞朝贵，归付院事，四众拥视。挥扇久之，书偈曰：这汉从来没缝罅，五十六年成话霸；今朝死去见阎王，剑树刀山得人怕。遂打一圆相，曰：嗄！一任诸方钻龟打瓦。收足而化。火后，设利如霰，门人持骨归阿育王山建塔。
本郡人也。示众，举巴陵和尚道：不是风动，不是幡动，不是风幡，又向甚么䖏着？有人为祖师出气，出来与巴陵相见。雪窦和尚道：风动幡动，既是风幡，又向甚么处着？有人为巴陵出气，出来与雪窦相见。师曰：非风非幡无处着，是幡是风无著处。辽天俊鹘悉迷踪，踞地金毛还失措。阿呵呵！悟不悟？令人转忆谢三郎，一独钓寒江雨。
温州张氏子。谢知事，上堂：尺头有寸，鉴者犹稀；秤尾无星，且莫错认。若欲定古今轻重，较佛祖短长，但请于中着一只眼，就能一尺还他十寸，八两元是半斤，自然内外和平，家国无事。山僧今日已是两手分付，汝等诸人还肯信受奉行也无？尺量刀剪遍世间，志公不是闲和尚。
上堂：文殊智，普贤行，多年历日；德山棒，临济喝，乱世英雄。汝等诸人穿僧堂、入佛殿，还知险过铁围关么？忽然踏着释迦顶，磕着圣僧额头，不免一场祸事。
上堂：我若说有，你为有碍；我若说无，你为无碍；我若横说，你又跨不过；我若说，你又跳不出；若欲丛林平帖，大家无事，不如推倒育王。且道育王如何推得倒去？召大众曰：着力！着力！复曰：苦哉！苦哉！育王被人推倒了也，还有路见不平、㧞剑相为底么？若无，山僧不免自倒自起。击拂子，下座。
师性刚毅，莅众有古法，时以谌铁面称之。
宣城奚氏子，夙有英气。年十二入乡校。一日因与同窗戏，以砚投之，误中先生帽，偿金而归。曰：大丈夫读世间书，曷若究出世法？即诣东山慧云院事慧齐。年十七剃发，具毗尼。偶阅古云门录，恍若旧习，往依广教珵禅师。弃游四方，从曹洞诸老宿。既得其说，去登宝峰谒湛堂准禅师。堂一见异之，俾侍巾祴，指以入道捷径。师横机无所让，堂诃曰：汝曾未悟，病在意识领解，则为所知障。堂疾革，嘱师曰：吾去后，当见川勤，必能尽子机用。堂卒，师趋谒无尽居士，求堂塔铭。无尽门庭高，少许可；与师一言相契，下榻延之，名师庵曰妙喜。洎后再谒，且嘱令见圆悟。师至天宁，一日，闻悟升堂，举僧问云门：如何是诸佛出身处？门曰：东山水上行。若是天宁即不然。忽有人问：如何是诸佛出身处？只向他道：薰风自南来，殿阁生㣲凉。师于言下忽然前后际断，虽然动相不生，坐在净裸裸处。悟谓曰：也不易，你得到这田地。可惜死了不能得活，不疑言句，是为大病。不见道：悬崖撒手，自肯承当；绝后再苏，欺君不得。须信有这个道理！遂令居择木堂，为不厘务侍者，日同士大夫入室。悟每举有句无句，如藤树问之，师才开口，悟便曰：不是，不是。经半载，遂问悟曰：闻和尚当时在五祖曾问这话，不知五祖道甚么？悟笑而不答。师曰：和尚当时湏对众问，如今说亦何妨？悟不得已，谓曰：我问：有句无句，如藤树，意㫖如何？祖曰：描也描不成，也不就。又问：树倒藤枯时如何？祖曰：相随来也。师当下释然，曰：我会也。悟遂举数因缘诘之，师酬对无滞。悟曰：始知吾不汝欺。遂著临济正宗记付之，俾掌记室。未几，令分座，室中握竹篦以验学者。丛林浩然归重，名振京师。右丞相吕公舜徒奏紫衣、佛日之号。会女真之变，其酋欲取禅僧十数人。师在选，得免。趋吴虎丘度夏，因阅华严，至菩萨登第七地证无生法忍，洞晓向所请问湛堂殃崛摩罗持钵至产妇家因缘。时圆悟诏住云居，师往省觐。入山次日，即请为第一座。时会中多龙象，以圆悟久虚座，元俟师之来，颇有不平之心。及冬至秉拂，昭觉元禅师出众问云：眉间挂剑时如何？师曰：血溅天。圆悟于座下，以手约云：住！住！问得极好，答得更奇！元乃归众，丛林由是改观。圆悟归蜀，师于云居山后古云门旧址创庵以居，学者云集。久之，入闽，结茅于长乐洋屿，从之得法者十有三人。又徙小溪云门庵，后应张丞相魏公浚径山之命。开堂日，僧问：人天普集，选佛场开，祖令当行，如何举唱？师云：钝鸟逆风飞。曰：遍界且无寻觅处，分明一点座中圆。师曰：人间无水不朝东。复有僧竞出，师约住云：假使大地尽末为尘，一一尘有一口，一一口具无碍广长舌相，一一舌相出无量差别音声，一一音声发无量差别言词，一一言词有无量差别妙义。如上尘数衲僧，各各具如是口，如是舌，如是音声，如是言词，如是妙义，同时致百千问难，问问各别，不消长老咳嗽一声，一时答了，乘时于其中间，作无量无边广大佛事，一一佛事周遍法界，所谓一毛现神变，一切佛同说经于无量劫，不得其边际。便恁么去闹热门庭即得，正眼观来，正是业识茫茫，无本可据，祖师门下一点也用不着。况复勾章棘句，展弄词锋，非唯埋没从上宗乘，亦乃笑破衲僧鼻孔。所以道，毫厘系念，三涂业因；瞥尔情生，万劫羁锁。圣名凡号，尽是虚声；殊相劣形，皆为幻色。汝欲求之，得无累乎？及其厌之，又成大患。看他先圣恁么告报，如国家兵器，岂得已而用之？本分事上，亦无这个消息。山僧今日如斯举唱，大似无梦说梦，好肉剜疮。检点将来，合吃拄杖。只今莫有下得毒手者么？若有，堪报不报之恩，共助无为之化；如无，倒行此令去也。蓦拈拄杖云：横按镆鎁全正令，太平寰宇斩痴顽。卓拄杖，喝一喝，便下座。道法之盛，冠于一时，众二千余皆诸方俊乂。侍郎张公九成亦从之游，洒然契悟。一日，因议及朝政，与师连祸。绍兴辛酉五月，毁衣牒，屏居衡阳，乃裒先德机语，间与拈提，离为三帙，目曰正法眼藏。凡十年，移居梅阳。又五年，高宗皇帝特恩放还。明年春，复僧伽梨。四方虚席以邀，率不就。后奉朝命居育王。逾年有㫖，改径山，道俗钦慕如初。孝宗皇帝为普安郡王时，遣内都监入山谒师，师作偈为献。及在建邸，复遣内知客诣山，供五百应真，请师说法，祝延圣寿。亲书妙喜庵三字，并制赞宠寄之。
上堂：欲识佛性义，当观时节因缘；时节若至，其理自彰。举起拂子曰：还见么？击禅床曰：还闻么？闻见分明，是个甚么？若向这里提得去，皇恩佛恩一时报足。其或未然，径山打葛藤去也。复举起拂子曰：看！看！无量寿世尊在径山拂子头上放大光明。照！不可说，不可说，又不可说。佛刹微尘数世界中转大法轮，作无量无边广大佛事。其中若凡若圣，若正若邪，若草若木，有情无情，遇斯光者，皆获无上正等菩提。所以诸佛于此得之，具一切种智；诸大菩萨于此得之，成就诸波罗密；辟支独觉于此得之，出无佛世，现神通光明；诸声闻众洎夜来迎请五百阿罗汉于此得之，得八解脱，具六神通；天人于此得之，增长十善；修罗于此得之，除其憍慢；地狱于此得之，顿超十地；饿鬼傍生及四生九类一切有情于此得之，随其根性，各得受用。无量寿世尊放大光明，作诸佛事已竟，然后以四大海水灌弥勒世尊顶，与授阿耨多罗三藐三菩提记，当于补处作大佛事。无量寿世尊有如是神通，有如是自在，有如是威神，到这里还有知恩报恩者么？若有，出来与径山相见，为汝证明。如无，听取一颂：十方法界至人口，法界所有即其舌。秪凭此口与舌头，祝吾君寿无间歇。亿万斯年注福源，如海滉漾永不竭。师子窟内产狻猊，鸑鷟定出丹山穴。为瑞为祥遍九垓，草木昆虫尽欢悦。稽首不可思议事，喻若众星拱明月。故今宣畅妙伽陀，第一义中真实说。
上堂：祖师道：一心不生，万法无咎；无咎无法，不生不心。能随境灭，境逐能沈；境由能境，能由境能。大小祖师，作座主见径山即不然，眼不自见，刀不自割；吃饭济饥，饮水定渴。临济、德山特地迷，枉费精神施棒喝。除棒，拈喝，孟八郎汉，如何止遏？
上堂，拈拄杖卓一下，喝一喝曰：德山棒，临济喝，今日为君重拈掇。天何高，地何阔，休向粪埽堆上更搕。换骨，洗肠，径山退身三步，许你诸人商量。且道作么生商量？掷下拄杖，喝一喝曰：红粉易成端正女，无钱难作好儿郎。
上堂：正月十四十五，双径椎锣打鼓；要识祖意西来，看取村歌社舞。
上堂：久雨不曾晴，豁开天地清；祖师门下事，何用更施呈。
上堂：举圆通秀禅师示众曰：少林九年冷坐，刚被神光觑破，如今玉石难分，秪得麻缠纸裹。这一个，那一个，更一个，若是明眼人，何须重说破？径山今日不免狗尾续貂，也有些子。老胡九年话堕，可惜当时放过，致令默照之徒，鬼窟长年打坐。这一个，那一个，更一个，虽然苦口叮咛，似树头风过。
结夏，上堂：文殊三处安居，志公不是闲和尚，迦叶欲行正令，未免眼前见鬼。且道径山门下今日事作么生？下座后，大家触礼三拜。
上堂，僧问：有么？有么？庵主竖起拳头：还端的也无？师便下座，归方丈。
上堂：水底泥牛嚼生铁，憍钵提咬着舌；海神怒把珊瑚鞭，须弥灯王痛不彻。
上堂：才方八月中秋，又是九月十五。卓拄杖曰：唯有这个不迁。掷拄杖曰：一众耳闻目睹。
圆悟禅师忌，师拈香曰：这个尊慈，平昔强项，气压诸方。逞过头底颟顸，用格外底儱侗。自言我以木槵子换天下人眼睛，殊不知被不孝之子将断贯索、穿鼻孔。索头既径山手里，要教伊生也由径山，要教伊死也由径山，且道以何为验？遂烧香曰：以此为验。
僧问：达磨西来，将何传授？师曰：不可总作野狐精见解。曰：如何是粗入细？师曰：香水海里一毛孔。曰：如何是细入粗？师曰：一毛孔里香水海。问：古镜未磨时如何？师曰：火不待日而热。曰：磨后如何？师曰：风不待月而凉。曰：磨与未磨时如何？师曰：交。问：不与万法为侣者是甚么人？待汝一口吸西江水，即向汝道。意作么生？师曰：钉钉胶黏。问：一法若有，毗卢堕在凡夫；万法若无，普贤失其境界。去此二途，请师速道！师曰：脱壳乌龟飞上天。问：高揖释迦、不拜弥勒时如何？师曰：梦里惺惺。问：大修行底人还落因果也无？前百丈曰不落因果，为甚么堕野狐身？师曰：逢人但恁么举。曰：秪如后百丈道不昧因果，为甚么脱野狐身？师曰：逢人但恁么举。曰：或有人问径山，大修行底人还落因果也无，未审和尚向他道甚么？师曰：向你道，逢人但恁么举。问：明头来时如何？师曰：头大尾颠纤。曰：暗头来时如何？师曰：野马嘶风蹄拨剌。曰：明日大悲院里有斋又作么生？师曰：雪峰道底。问：过去心不可得、现在心不可得、未来心不可得时如何？师曰：亲言出亲口。曰：未审如何受持？师曰：但恁么受持，决不相赚。问：我宗无语句，实无一法与人时如何？师曰：五味饡秤锤。问：心佛俱忘时如何？师曰：卖扇老婆手遮日。问：教中道，尘尘说，刹刹说，无间歇，未审以何为舌？师拍禅床右角一下。僧曰：世尊不说说，迦叶不闻闻也。师拍禅床左角一下。僧曰：也知今日令不虚行。师曰：识甚好恶？
师室中问僧：不是心，不是佛，不是物，你作么生会？僧曰：领。师曰：领你屋里七代先灵。僧便喝。师曰：适来领，而今喝，干他不是心、不是佛、不是物甚么事？僧无语，师打出。僧请益夹山境，话声未绝，师便喝，僧茫然。师曰：你问甚么？僧拟举，师连打喝出。师才见僧入，便曰：不是，出去！僧便出。师曰：没量大人，被语脉里转。次一僧入，师亦曰：不是，出去！僧近前，师曰：向你道不是，更近前觅个甚么？便打出。复一僧入曰：适来两僧不会和尚意。师底头嘘一声，僧罔措。师打曰：是你会老僧意？问僧：我前日有一问在你处，你先前日答我了也，即今因甚么瞌睡？僧曰：如是，如是。师曰：道甚么？僧曰：不是，不是。师连打两棒曰：一棒打你如是，一棒打你不是。
举竹篦问僧曰：唤作竹篦则触，不唤作竹篦则背；不得下语，不得无语，速道！速道！僧曰：请和尚放下竹篦，即与和尚道。师放下竹篦，僧拂袖便出。师曰：侍者，认取这僧着。又举问僧，僧曰：瓮里怕走鳖那？师下禅床，擒住曰：此是谁语？速道！僧曰：实不敢谩昧老师，此是竹庵和尚教某恁么道。师连打数棒，曰：分明举似诸方！
师年迈求解，辛巳春，得㫖退居明月堂。隆兴改元，一夕，星殒于寺西，流光赫然，寻示微恙。八月九日，学徒问安，师勉以宏道，徐曰：吾翌日始行。至五鼓，亲书遗奏，又贻书辞紫岩居士。侍僧了贤请偈，复大书曰：生也秪恁么，死也秪恁么。有偈与无偈，是甚么热大？掷笔，委然而逝。平明有蛇尺许，腰首白色，伏于龙王井栏，如义服者，乃龙王示现也。四众哀号，皇帝闻而叹惜。上制师真，赞曰：生灭不灭，常住不住，圆觉空明，随物现处。丞相以次，致祭者沓来。门弟子塔全身于明月堂之侧。寿七十有五，夏五十有八。诏以明月堂为妙喜庵，谥曰普觉，塔名宝光。淳熙初，其全录八十卷，随大藏流行。
吴越王之裔也。六世祖守会稽，因家焉。师生而岐嶷，眉目渊秀。十四驱乌于大善寺，十八得度受具，往依净慈一禅师。未几，偶闻僧击露柱曰：你何不说禅？师忽㣲省，去谒龙门远、甘露卓、泐潭祥，皆以颖迈见推。晚见圆悟于钟阜。一日悟问：谁知正法眼藏向这瞎驴边灭，即今是灭不灭？曰：请和尚合取口好？悟曰：此犹未出常情。师拟对，悟击之，师顿去所滞。侍悟居天宁，命掌记室。寻分座，道声蔼着。京西宪请开法丹霞，次迁虎丘。径山谢事，狥平江道俗之请，庵于西华。阅数稔，来居建康保宁，后移苏城万寿及闽中元沙、寿山西禅。复被㫖补灵隐。慈宁皇太后幸韦王第，召师演法，赐金襕袈裟，乞归西华旧隐。绍兴戊辰秋，赴育王之命，上堂曰：德山入门便棒，多向皮袋里埋踪；临济入门便喝，总在声尘中出没。若是英灵衲子，直须足下风生，超越古今途辙。拈拄杖卓一下，喝一喝曰：秪这个何似生？若唤作棒喝，瞌睡未惺；不唤作棒喝，未识德山临济，毕竟如何？复卓一下曰：总不得动着。
上堂：尽大地是沙门眼，遍十方是自己光，为甚么东弗于逮打鼓，西瞿耶尼不闻？南赡部洲点灯，北郁单越暗坐？直饶向个里道得十全，犹是光影里活计。拂子曰：百杂碎了也，作么生是出身一路？掷下拂子曰：参！
上堂：动则影现，觉则冰生。直饶不动不觉，犹是秦时轹钻。到这里，便须千差密照，万户俱开，毫端拨转机轮，命脉不沉毒海。有时觉如湛水，有时动若星飞，有时动觉俱忘，有时照用自在。且道正恁么时，是动是觉？是照是用？还有区分得出底么？鐡牛横古路，触着骨毛寒。
上堂曰：行时绝行迹，说时无说踪。行说若到，则垛生招箭；行说未明，则神锋划断。就使说无渗漏，行不迷方，犹滞壳漏在。若是大鹏金翅，奋迅百千由旬，十影神驹，驰骤四方八极；不取次啖啄，不随处埋身，且总不依，还有履践分也无？刹刹尘尘是要津。
上堂曰：易填巨壑，难满漏卮。若有操持，了无难易。拈大地，宽绰有余；放出纤毫，碍塞无路。忽若不拈不放，向甚么处履践？同诚共休戚，饮水亦须肥。
僧问：如何是宾中宾？师曰：你是田库奴。曰：如何是宾中主？师曰：相逢犹莽卤。曰：如何是主中宾？师曰：剑气烁愁云。曰：如何是主中主？师曰：敲骨打髓。
师莅众，色必凛然。寝食不背众，唱道无倦。绍兴午十月初示㣲疾。至十八日，首座法全请遗训，师曰：尽此心意，以道相资。语绝而逝。火后目睛齿舌不坏，其地发光终夕。得设利者无计，逾月不绝。黄冠罗肇常平日问道于师，适外归，独无所获，道念勤切。方与客食，咀噍间若有物，吐哺则设利也。大如菽，色若琥珀。好事者持去，遂再拜于阇维所。闻香奁有声，亟开，所获如前，而差红润。门人奉遗骨，分塔于鄮峰、西华，谥大悟禅师。
临江军彭氏子，志学不就，依本郡东山光化寺吉禅师落发。一日入室，吉曰：不是心，不是佛，不是物，是甚么？师罔措，遂致师终夕不寐。次日诣方丈请益：昨日蒙和尚问，既不是心，又不是佛，又不是物，毕竟是甚么。望和尚慈悲指示！吉震威一喝曰：这沙弥，更要我与你下注脚在？拈棒劈脊打出。师于是有省。后谒月庵果、应庵华、百丈震，终不自肯。适大慧领育王，四海英材鳞集，师亦与焉。大慧室中问师：唤作竹篦则触，不唤作竹篦则背，不得下语，不得无语！师拟对，慧便棒。师豁然大悟，从前所得，瓦解冰消。初住台之光孝，僧问：浩浩尘中，如何辨主？师曰：中峰顶上塔心尖。
上堂：临济三遭痛棒，大愚言下知归；兴化于大觉棒头，明得黄檗意㫖。若作棒会，入地狱如箭射；若不作棒会，入地狱如箭射。众中商量，尽道赤心片片，恩大难酬，总是识情卜度，未出阴界。且如临济悟去，是得黄檗力？是得大愚力？若也见得，许你顶门眼正，肘后符灵。其或未然，鸿福更为诸人通个消息。丈夫气宇冲牛斗，一踏鸿门两扇开。
上堂：七手八脚，三头两面；耳听不闻，眼觑不见；苦乐逆顺，打成一片。且道是甚么？路逢死蛇莫打杀，无底篮子盛将归。
上堂：闻声悟道，落二落三；见色明心，错七错八；生机一路，犹在半途。且道透金刚圈、吞栗棘蓬底是甚么人？披蓑侧立千峰外，引水浇蔬五老前。
师住灵隐日，孝宗皇帝尝诏问道，留宿内观堂。奏对机缘，备于本录。后示寂，塔全身于鄮峰东庵。
福州郑氏子。上堂，拈起拄杖曰：识得这个，一生参学事毕。古人恁么道，华藏则不然。识得这个，更须买草鞋行脚。何也？到江吴地尽，隔岸越山多。
腊旦上堂：一九与二九，相逢不出手；世间出世间，无剩亦无少。遂出手曰：华藏不惜性命，为诸人出手去也。劈面三拳，拦腮一掌。灵利衲僧，自知痛痒。且转身一句作么生道？巡堂吃茶去。
上堂，举南泉和尚道：我十八上便解作活计。赵州和尚道：我十八上便解破家散宅。师曰：南泉、赵州也是徐六担板，秪见一边。华藏也无活计可作，亦无家宅可破；逢人突出老拳，要伊直下便到。且道到后如何？三十六峰观不足，来平地倒骑驴。
福州人。幼同玉泉懿问道圆悟。数载后还里，佐懿于莆中祥云。绍兴甲寅，大慧居洋屿，师往讯之。入室次，慧问：三圣、兴化出不出、为人不为人话，你道这两个老汉，还有出身处也无？师于慧膝上打一拳，慧曰：秪你这一拳，为三圣出气？为兴化出气？速道！速道！师拟议，慧便打。复谓曰：你第一不得忘了这一棒。后因慧室中问僧曰：德山见僧入门便棒，临济见僧入门便喝，雪峰见僧入门便道是甚么，睦州见僧便道现成公案放你三十棒。你道这四个老汉还有为人处也无？僧曰：有。慧曰：劄！僧拟议，慧便喝。师闻，遽领微㫖，大慧欣然许之。
僧问：如何是毗卢印？师曰：草鞋踏雪。曰：学人不会。师曰：步步成踪。
上堂：八万四千波罗密门，门门长开；三千大千微尘诸佛，佛佛说法。不说有，不说无，不说非有非无，不说亦有亦无，何也？离四句，绝百非，相逢举目少人知。昨夜霜风漏消息，梅花依旧缀寒枝。
湖州人，初住大明。僧问：师唱谁家曲，宗风嗣阿谁？师曰：不在然灯前，亦非释迦后。云：莫便是育王儿孙也无？师曰：神岳峰高，尾闾水急。问：如何是大明家风？师曰：神鸾顶上轩眉坐，黄鹄岫中昂首行。云：未审意㫖如何？师曰：会即便会，觅甚意㫖！僧珍重便去。师曰：听取一偈：榾柮火残飞白灰，老僧身上白如雪；地炉坐人不知，苍狖山西叫明月。久立。
僧问：知师久蕴囊中宝，今日当场略借看。师曰：方圆无内外，丑拙任君嫌。云：心月孤圆，光含万像。师曰：莫将黄叶作真金。问：菩提不可以心得，和尚从何而得？师曰：龊汉！乃曰：若论此事，如日月丽天，八方普照，盲者不见，盆下不知。非日月不明，乃当人障隔。若据祖师正令，拟议千差，直须打透金锁元关，一任纵横妙用。久立。
一日，礼拜雪窦良禅师，良问云：汝是有主沙弥？无主沙弥？主曰：有无且置，和尚是有主禅师？无主禅师？良云：被葫芦倒缠藤。主曰：道什么？良拟对，主拂袖便出，曰：见面不如闻名。良呵呵大笑。至晚入室，良不允，主乃有颂曰：金刀剃落青丝发，求佛求法亦求真；黄梅分付卢行者，师今授手与何人？
兴化林氏子。上堂：孟冬改旦晓天寒，叶落归根露远山；不是见闻生灭法，当头莫作见闻看。
有僧举大慧竹篦话请益，师示以偈曰：径山有个竹篦，直下别无道理；佛殿厨库三门，穿过衲僧眼耳。其僧言下有省。
婺州马氏子。十六披削，首参雪峰慧照禅师。照举藏身无迹话问之，师数日方明，呈偈曰：藏身无迹更无藏，脱体无依便厮当；古镜不劳还自照，淡烟和露湿秋光。照质之曰：毕竟那里是藏身无迹䖏？师曰：嗄？照曰：无踪迹䖏因甚么莫藏身？师曰：石虎吞木羊儿。照深肯之。
住后上堂，举圆悟师翁道参禅参到无参䖏，参到无参始彻头。水庵则不然，参禅参到无参䖏，参到无参未彻头；若也欲穷千里目，直须更上一层楼。
上堂：冻云欲雪未雪，普贤象驾峥嵘；岭梅半合半开，少室风光漏泄。便恁么去犹是半提，作么生是全提底事？无智人前莫说，打你头破额裂。
上堂，举法眼示众曰：尽十方世界，明皎皎地，若有一丝头，即有一丝头。师竖起拂子曰：还见么？穿过髑髅犹未觉。法灯云：十方世界，自然明皎皎地；若有一丝头，不是一丝头。师曰：夜来月色十分好，今日秋山无限清。
姑苏陈氏子，东斋川和尚为落发。师久依佛智，每入室，智以狗子无佛性话问之，师罔对。一日闻僧举五祖颂云赵州露刃剑，忽大悟，有偈曰：鼓吹轰轰袒半肩，龙楼香喷益州船；有时赤脚弄明月，踏破五湖波底天。
住后上堂：欲得现前，莫存顺逆。卓拄杖云：三祖大师变作马面夜叉，向东弗于逮、西瞿耶尼、南赡部洲、北郁单越，来山僧手里呈身，元来只是一条黑漆拄杖。还见么？直饶见得，入地狱如箭射。卓拄杖，下座。
上堂，拈拄杖曰：汝等诸人，个个顶天立地，肩横楖栗，到䖏行脚，勘验诸方，更来这里觅个甚么？才轻轻拶着，便言：天台普请，南岳游山，我且问你，还曾收得大食国里宝刀么？卓拄杖曰：切忌口衔羊角。
僧问：牛头未见四祖时如何？师曰：天下无穷人。曰：见后如何？师曰：四海无富汉。乾道己丑七月二十五日将入寂，众求偈，师瞪目下视。众请益坚，遂书无无二字，弃笔而逝。火后设利五色，塔于金斗峰。
建宁人也。上堂，喝一喝曰：尽十方世界，会十方古今，都卢在里许，逼逼塞塞了也。若乃放开一针锋许，则大海西流，巨岳倒卓，鼋鼍鱼龙、鰕蟹蚯蚓，尽向平地上涌出，波澜游泳鼓舞。然虽如是，须向百尺竿头自进一步，则步步踏转无尽藏轮，方知道鼻孔搭在上唇，眉毛不在眼下，还相委悉么？复喝一喝曰：切忌转喉触讳。
未第。时因客谈杨文公、吕㣲仲诸名儒所造精妙，皆由禅学而至也，于是心慕之。闻宝印楚明禅师道传大通，居净慈，即之请问入道之要。明曰：此事唯念念不舍，久久纯熟，时节到来，自然证入。复举赵州柏树子话，令时时提厮。公久之无省，辞谒善权清禅师。公问：此事人人有分、个个圆成是否？清曰：然。公曰：为甚么某无个入䖏？清于袖中出数珠示之曰：此是谁底？公俯仰无对。清复袖之曰：是汝底，则拈取去。才涉思惟，即曰：是汝底！公悚然。未几，留苏氏馆。一夕如厕，以柏树子话究之，闻蛙鸣，释然契入。有偈曰：春天月夜一声蛙，撞破乾坤共一家；正恁么时谁会得？岭头脚痛有元沙。届明，谒法印一禅师，机语颇契。适私忌，就明静庵供云水，主僧惟尚禅师才见乃展手。公便喝，尚批公颊，公趍前，尚曰：张学录何得谤大般若？公曰：某见䖏秪如此，和尚又作么生？尚举马祖升堂，百丈卷席话诘之。叙语未终，公推倒卓子，尚大呼：张学录杀人！公跃起，问僧曰：汝又作么生？僧罔措。公殴之，顾尚曰：祖祢不了，殃及儿孙。尚大笑，公献偈曰：卷席因缘也大奇，诸方闻举尽攒眉；台盘趯倒人星散，直汉从来不受欺。尚答曰：从来高价不饶伊，百战场中奋两眉；夺角冲关君会也，丛林谁敢更相欺。绍兴癸丑魁多士，复谒尚于东庵。尚曰：浮山圆鉴云：饶你入得汾阳室，始到浮山门，亦未见老僧在。公作么生？公叱侍僧曰：何不秪对？僧冈措。公打僧一掌曰：虾蟆窟里果没蛟龙！丁巳秋，大慧禅师董径山，学者仰如星斗。公阅其语要，叹曰：是知宗门有人。持以语尚，恨未一见。及为礼部侍郎，偶参政刘公。慧说法于天竺，公三往不值，暨慧报谒公，见但寒暄而已，慧亦默识之。寻奉祠还里，至径山与冯给事诸公议格物，慧曰：公秪知有格物，而不知有物格。公茫然，慧大笑。公曰：师能开谕乎？慧曰：不见小说载，唐人有与安禄山谋叛者，其人先为阆守，有像在焉。明皇幸蜀，见之怒，令侍臣以剑击其像首。时阆守居陕西，首忽堕地。公闻顿领深㫖，题不动轩壁曰：子韶格物，妙喜物格，欲识一贯，两个伍佰。慧始许可。后守邵阳，丁父艰，过径山饭僧。秉钧者意慧议及朝政，遂窜慧于衡阳，令公居家守服。服除，安置南安。丙子春蒙恩北还。道次新淦，而慧适至。与联舟剧谈宗要，未尝语往事。于氏心传录曰：宪自岭下侍舅氏归新淦，因会大慧，舅氏令拜之。宪曰：素不拜僧。舅氏曰：汝姑扣之。宪知其尝执卷，遂举子思中庸天命之谓性，率性之谓道，修道之谓教三句以问。慧曰：凡人既不知本命元辰落䖏，又要牵好人入火坑，如何圣贤于打头一着不凿破？宪曰：吾师能为圣贤凿破否？慧曰：天命之谓性，便是清净法身；率性之谓道，便是圆满报身；修道之谓教，便是千百亿化身。宪得以告舅氏曰：子拜何辞！继镇永嘉，丁丑秋，丐祠，枉道访慧于育王。越明年，慧得㫖复归径山，谒公于庆善院，曰：某每于梦中必诵语、孟，何如？慧举圆觉曰：由寂静故，十方世界诸如来心于中显现，如镜中像。公曰：非老师莫闻此论也。其颂黄龙三关曰：我手何似佛手，天下衲僧无口；纵饶撩起便行，也是鬼窟里走，讳不得！我脚何似驴脚，又被黐胶粘着；翻身直上兜率天，已是遭化老鼠药，吐不出！人人有个生缘䖏，鐡围山下几千年。三灾直到四禅天，这驴犹自在边，煞得工夫！公设心六度，不为子孙计。因取华严善知识，日供其二，回食以饭缁流。又尝供十六大天，而诸位茶杯悉变为乳。书偈曰：稽首十方佛法僧，稽首一切护法天。我今供养三宝天，如海一滴牛一毛。有何妙术能感格？试借意识为汝说。我心与佛天无异，一尘才起大地隔。傥或尘销觉圆净，是故佛天来降临。我欲供佛佛即现，我欲供天天亦现。佛子若或生狐疑，试问此乳何䖏来？狐疑即尘尘即疑，终与佛天不相似。我今与汝扫狐疑，如汤沃雪火销冰。汝今㣲有疑与惑，鹞子便到新罗国。
字汉老，醉心祖道有年。闻大慧排默照为邪禅，疑怒相半，及见慧示众举赵州柏垂语曰：前柏树子，今日重新举，打破赵州关，特地寻言语。敢问大众，既是打破赵州关，为甚么却特地寻言语？良久，曰：当初秪道茆长短，烧了方知地不平。公领悟，谓慧曰：无老师后语，几蹉过。后以书咨决曰：某近扣筹室，承击发蒙滞，忽有省入，顾惟根识暗钝，平生学解落情见。一取一拾如衣坏絮，行草棘中适自缠绕。今一笑顿释所疑，欣幸可量。非大宗匠委曲慈，何以致此？自到城中，着衣吃饭，抱子弄孙，色色仍旧。既无拘执之情，亦不作奇特之想。其余夙习旧障亦稍轻㣲。临行叮咛之语不敢忘也。重念始得入门，而大法未明，应机接物触事未能无碍。更望有以提诲，使卒有所至，庶无玷于法席矣。又书曰：某比蒙诲答，备悉深㫖。某自验者三：一、事无逆顺，随缘即应，不留胸中；二、宿习浓厚，不加排遣，自尔轻㣲；三、古人公案，旧所茫然，时复瞥地，此非自昧者。前书大法未明之语，盖恐得少为足，当广而充之，岂别求胜解耶？净胜现流，理则不无，敢不铭佩？
字子羽，出知永嘉。问道于大慧禅师，慧曰：僧问赵州：狗子还有佛性也无？赵州道：无。但恁么看！公后乃于柏树子上发明。有颂曰：赵州柏树太无端，境上追寻也大难。䖏䖏绿杨堪系马，家家门底透长安。
字元昭。久参真歇了禅师，得自受用三昧为极致。后访大慧于洋屿庵。随众入室，慧举狗子无佛性话问之。公拟答，慧以竹篦便打。公无对，遂留咨参。一日，慧谓曰：不须呈伎俩，直须啐地折嚗地断，方敌得生死。若祗呈伎俩，有甚了期？即辞去。道次延平，倏然契悟。连书数颂寄慧，皆室中所问者。有曰：不是心，不是佛，不是物，通身一具金锁骨。赵州亲见老南泉，解道镇州出萝卜。慧即说偈证之曰：通身一具金锁骨，堪与人天为轨则；要识临济小厮儿，便是当年白拈贼。
字节夫，号妙德。于大慧一喝下，疑情顿脱，慧以衣付之。尝举首山竹篦话，至叶县近前夺得，拗折，掷向阶下，曰：是甚么？山曰：瞎！公曰：妙德到这里百色无能，但记得曾作腊梅绝句曰：拟嚼枝头蜡，惊香却肖兰，前村深雪里，莫作岭梅看。
自寡䖏屏去纷华，常蔬食，习有为法。因大慧遣谦禅者致问其子魏公，公留谦以祖道诱之。真一日问谦曰：径山和尚寻常如何为人？谦曰：和尚祗教人看狗子无佛性及竹篦子话，秪是不得下语，不得思量，不得向举起䖏会，不得向开口䖏承当，狗子还有佛性也无？无！秪恁么教人看。真遂谛信。于是夜坐，力究前话，忽尔洞然无滞。谦辞归，真亲书入道概略，作数偈呈慧。其后曰：逐日看经文，如逢旧识人。莫言频有碍，一举一回新。
吴兴刘氏子，其先居彭城，后徙吴兴。高、曾、大父、父皆登膴仕。师生纨中，姿性高洁。年十三即辞家祝发，受业德清齐政院。其师教以经论，一见辄了大意，乃遍参诸大老。时佛照光禅师唱道鄮山，师往参礼。以风幡语直箭锋机，蒙印可，赠以偈曰：今日与君通一线，斩钉截铁起吾宗。自是辨慧融释，然不以此自足。游衡、湘，还入康庐，卓锡妙高峰下，面壁坐十年。一时学者尊称之曰妙峰禅师。分座于雁山能仁，出世于慧因、洪福、万年诸刹，退居皋亭刘寺者又十余年。大略如在妙峰时，其徒推迫不已。复领明之瑞岩、苏之万寿、常之华藏。晚至灵隐，亦非所乐。灵隐密迩行阙，轮蹄凑集，师掩户若不闻，一无所将迎。公卿贵人或见之，寒温而已。会天童虚席，时郑清之秉钧轴，独念非师莫宜居，因勉师行。师答曰：老僧年逾耄矣，尚夜行不休乎？辞弗就。郑公益高之。
师上堂云：应物现形如水中月，信手拈来一时漏泄。以拂子击禅床左边云：者里是镬汤炉炭。击右边云：者里是剑树刀山，前面是观音势至，后面是文殊普贤，中间一着还知落䖏么？又击云：毗婆尸佛早留心，直至如今不得妙。又示众云：久参高士，眼空四海，鼻孔撩天。见也见得亲，说也说得亲，行也行得亲，用也用得亲，只是未识老僧拄杖子在。何故？将成九仞之山，不进一篑之土。生平善诱其徒，未尝厉声色然。一经指授，辄神融意悟，心悦诚服，皆充然有得。将示寂，澡身趺坐，书偈云：来也如是，去也如是。来去一如，清风万里。遂逝，实端平二年九月二十八日。寿八十四，腊七十一。火浴获舍利不可数计，塔于灵隐之西冈，郑公铭其塔。
名居简，字敬叟，蜀之潼川王氏子，以其寓北涧之日久故，人不名字之，称北涧云。先出世天台报恩光孝寺，退居杭飞来峰之阴。张公诚子与旴江刺史走书，以唐僧绍隆所开山处之，师高卧不起。而江东部使者以东林云居力致之，亦复不起。后迁至净慈，师颂世尊初生话云：一声哇地便吒哩，突出如斯大阐提。此土西天起殃害，堂堂洗土不成泥。又颂楞严经六解一亡云：六用无功信不通，一时分付与春风。篆烟一缕闲清昼，百鸟不来花自红。尝辟一室以居，名曰薤室，作赋以自见其略曰：进则面墙，退则坐井。柱忽不支，壁忽就殒。豁然而虚，漠然而冏。如蒙之击，如震而警。又曰：如无尽藏，如大圆镜。前山送青，若壮士之排闼；后山回闯，拟良工之御骏。抚鸿鹄而晚眺，入而远引。笑云烟之轻去，漫悠悠而无定。驻落日于西崦，延初蟾于东岭。是皆中所得也。有北涧集十九卷行世。旴江张公诚子序之曰：读其文，宗密未知其伯仲；诵其诗，合参寥、觉范北涧于人不苟合，合亦不苟睽。取舍去就之际，洁如也。龙泉叶公水心酬师诗曰：简公诗语特惊人，六反掀腾不动身。说与东家小儿女，涂青染绿未禁春。师居天台委羽，有二姓争竹山，竭产不肯已。仙居丞王君怿来嘱师讽之，乃作一首示二姓，而讼遂止。
字浙翁，台州周氏子。颖悟迈伦，作维摩赞偈云：毗耶示疾放憨痴，得时人满肚疑。不是文殊亲勘破，者些毛病有谁知？
字无际。题郁山主像偈云：策蹇溪桥蹉跌时，误将豌豆作真珠。儿曹不解藏家丑，笑倒杨岐老古锥。
字性空。上堂，举盐官国师因僧问：如何是本身卢舍那？师云：与老僧过净瓶来。僧将净瓶至，师云：却安旧䖏着。僧复来问，师云：古佛过去久矣！师云：盲者难以与乎文彩，聩者难以与乎音声；者僧既不荐来机，国师只成虚设。云门道：无眹迹，扶国师不起。雪窦云：一手指天，一手指地，争得无也，扶国师不起。以拂子画一画云：前来葛藤一时画断，且道毕竟如何是本身卢舍那？掷拂子，下座。
又举保寿和尚开堂日，三圣推出一僧公案，师云：众中商量道：三圣有奔流度刃之作，向平地上涌波澜；保寿用疾焰过风之机，向虚空里轰霹雳。二大老各出一只手，扶竖临济正法眼藏。与么说话，要作临济儿孙。且缓缓，东禅道：蚊子如何擎天柱？藕丝焉可拄湏弥？若是临济正法眼藏，端的向二人边灭却。
天资奇逸，辩博无碍，赞达磨像曰：一言已出驷难追，赖得君王放过伊。杨子江心航折，浪头何似问头危。
字无量。因僧问：世尊腊月八日正觉山前夜睹明星悟道，此意如何？师答以偈曰：莹星现处眼皮穿，汉语秦言万万千；暴富乞儿休说梦，谁家灶里火无烟？
鄞县横溪陆氏子，字物初。蚤参北涧于净慈，悟㫖。典文翰，声称籍甚。晚住育王，座下名缁蚁附。
上堂云：达磨正宗，衲僧巴鼻，充塞虚空，无处迴避。堪笑迷流，白日青天，开却眼只管瞌睡。更有黄面老人，不识好恶，入泥入水，却道我于然灯佛所无一法可得，而为我授记。何异好肉剜疮，空花求蒂？毕竟如何？悉唎悉唎。既顺世，塔葬于寺之西庵。
讳元熙，族豫章唐氏，世业儒。西山明觉院明公乃师之族，父聚其宗族子弟，教之世典。师与兄元龄俱从进士业，元龄既登第。师年十九，遂从明公祝发。将游方，其母怜之，具白金为装。师谓：财足䘮志。即善辞母，不持一钱以行。至吴，一时名宿皆欲出己座下，不顾也。闻物初观禅师阐化玉几，往依之。物初与语，大惊异之。留侍左右，朝夕咨扣，尽发其秘。字之曰晦机，为偈以勉焉。后至钱塘，谒东叟颖公于南屏，延师掌记。至元中，总统杨琏真加奉㫖取育王舍利塔进入供养。乃亲诣师，求记述舍利始末，因招与俱。师辞曰：我有老母，兵后存亡不可知。遂归江西，则元龄先以临江通判从文丞相起兵死，独母在堂。师奉之，以孝闻，隐居里之灊山。元贞二年出世，应百丈之请。居十二载而法席振兴。至大初，应净慈之请，入寺之日，行中书省行宣政院官属俯伏迎请发扬宗㫖，四方英衲一时辐凑。
上堂曰：云门道个普字，大地人不柰何。殊不云门四棱塌地，当时若与震威一喝，待此老恶发，徐徐打个问讯道：莫怪触忤好。非徒扶起此老，管取话行天下。居七载，迁径山，阅三月，师杖策归南山之下。复起之，不往也。江西学者闻师退闲，咸倾诚法味，以致百丈、大仰之徒争来请师。师辞不获已，遂仰山。居三年，将示寂，手书所与往来。作偈示众，掷笔化去，延祐六年闰八月十有七日也，寿八十二。大仰之下有金鸡石者，应马大师悬谶故葬焉。而其徒之在杭者，又建塔于净慈之西隐，以存詹敬之所。嗣法者有笑隐欣、石室瑛、仲芳伦云。
明州阿育王山志第十上卷目录玉几社咏颂佛舍利赠䖏士范的育王书石答于使君礼舍利塔灵鳗井游育王寺祷雨金沙井礼舍利塔次刘使君韵寄元虚师题明月堂游育王寺钱教谕绅祭金沙井次韵游育王寺游育王寺赠福上人前题游育王寺宿普香室登上塔游育王寺礼舍利塔赠颐庵禅师题竹赠颐庵禅师游育王寺登上塔育王寺白云竹院和高使君瓦屋韵入山呈日峰首座游损岩登上塔望海白云竹院登溪光山色楼前题前题白云竹院访李六峰侍卫过育王寺游育王寺次高瓦屋韵前题次郑沙村韵游育王寺次高瓦屋韵次郑沙村韵游育王山总歌礼舍利塔望海亭无异堂渊灵庙礼舍利登上塔游育王寺山横玉几香篆烧云灯然两塔井涌金沙钟度重关萤照松堂鹿鸣芝洞茶铛煮月礼育王塔赠瓶公赠秘藏法师入紫阜习静游育王寺参舍利塔解带付育王塔主瓶无漏谒育王塔与无漏瓶公清话送秘藏法师入紫阜山礼舍利塔赠无漏瓶公遥礼鄮山舍利送理公还四明赠无漏律师赠无漏上人送慧日、秘藏二师还玉几玉几升公礼吴中石像寄赠赴鄮峰华严道场赠无漏律师寿无疆六十赠慧日上人怀秘藏法师旅泊庵诗四首为秘藏法师赋送秘藏上人省母游育王寺和屠田叔礼舍利韵戏赠秘藏上人赠无漏上人重礼舍利赠师弟瓶公送秘藏掩关紫阜题慧日寒王斋宿秘藏闻复斋送秘藏还育王答旅泊庵宾主偈送秘藏归宁端阳日游损岩送秘藏之维扬赠无漏上人送升公入天台礼舍利塔赠秘藏法师赠瓶公住育王秘藏掩关紫阜送理公归宁赠慧日、升公礼舍利塔赴藏公之约送理公宣州省母游玉几访无漏律师怀理公上座寄无漏律师赠秘藏法师怀慧日上人送理公省毋送慧日访王百谷赠秘藏理公过道谦上人蒙泉居玉几歌赠秘藏法师旅泊庵赋为秘藏法师登上塔摊书与无漏师夜坐送慧日游钱唐题秘藏旅泊庵随喜舍利塔送理公之金陵赠无漏开士问旅泊庵宾主讯无漏师掩关寄慧日、秘藏与无漏师夜坐宿秘藏旅泊庵城南晚眺同慧日、秘藏送秘藏访郭太乙、陵舄访无漏师掩关不值礼舍利塔夜坐瓶师净室结夏育王同慧日、秘藏旅泊庵为藏公赋同幽溪大师游损岩贻三支集益道谦送秘藏之维扬访郭太乙、陵舄前题前题谒四明广利寺舍利塔同徐观察、陶孝廉宿理公白云竹院秘藏法师小园夜坐，次韵奉答