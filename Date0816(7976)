從長者見是大火下，是第二、別譬也。別更為四：初、長者見火譬，譬上佛見五濁四行偈為本；二、舍機用車譬，譬上釋迦為五濁寢大施小，始坐道場十七行半偈為本；三、等賜諸子大車譬，譬上釋迦示真實相，我見佛子等，志求佛道者六行偈為本；四、長者無虛妄譬，譬上我為諸法王二行半偈為本。
就初見火，其文有四，其意但三。一、明能見；二、明所見；三、明驚怖；四、廣前所見。但成三意：長者見，標出能見，譬上我以佛眼觀見也。是大火從四面起者，標出所見，譬上所見六道眾生也。即大驚怖，譬上為是眾生故，而起大悲心也。而諸子等，於火宅內下，廣第二、所見之火也，還是釋成驚怖之義。身、受、心、法，即宅之四邊，從此四邊起凈樂等四倒、八苦之火，眾苦皆集，若知身不凈、苦、無常，即煩惱火滅。
舊有三解：一云四大為四面，六識并托其中；二、即四生；三云四倒。依下文，以生、老、病、死為四邊也。即大驚怖者，念其退大善故驚，憂其將起重惡故怖。驚即對慈，念其無樂，怖即對悲，憂其有苦。我雖能於此所燒之門安隱得出者，即是釋成驚怖、慈悲之義。雖是未盡之辭，明佛以智慧力，能尋正教，見所詮諦，不為五濁八苦所危，故名安；四倒暴風所不能動，故名隱；蕭然累外，故名得出。而眾生不爾，為火所燒，如來慈悲，猶為憂火所熾，故言雖也。
經言所燒之門者，今問：教為門者，此教為燒為不燒？
救云：教門不燒。佛教為門，能通所燒之人，所通之人被燒，名能通，門名燒。如門內人死，名門為衰，門實不衰。
又問：若爾，教是常住，非有為法；若不爾，何故不燒？
今解：不爾。夫門有件有空，非件無以標門，非空無以通致，件可灰燼，空不可燒。教有能詮所詮，若非詮辯，無以為教，若非所詮，何以得出？詮辯可是無常，所詮非復無常。得教下所詮，故名安隱得出。能詮磨滅，故言所燒之門。不從所燒之門，何由安隱得出？藉於言教，契於所詮。大經云：因無常故，而果是常。如此釋者，如經於所燒之門也。若小乘無常教門，此從所燒門出。若大乘常住教門，文字即解脫者，此教即理，體達燒無燒，而安隱得出。若就如來權智，即是從所燒門出。若就實智，體於所燒，安隱得出。故先作衣裓幾案，出之不得，後以無常出之，即此意也。
樂著嬉戲，著見名嬉，著愛名戲。又耽湎四見名嬉，唐喪其功名戲，著愛亦爾。耽湎五塵名嬉，空無所獲名戲，空生徒死而無厭離，如彼兒戲。
不覺不知者，都不言有火，名不覺，不解火是熱法，名不知。既不知火熱，不畏傷身，名不驚。不慮斷命，故不怖。眾生全不覺五陰八苦，不知四倒三毒，既不識惑，云何憂慮？惑侵法身，傷於慧命，如是不覺於苦，不知於集，不驚傷道，不怖失滅。以不聞四諦教，則無聞慧，名不覺，不得思慧，名不知。不得見解，名不覺，不得思惟解，名不知。見諦即驚悟，思惟即厭怖。又不覺現在苦，不知未來苦，故下文云現受眾苦，後受地獄等苦即此義。
逼身者，五識也。心者，意識心王也。身為八苦所逼，而心不厭惱也。亦云曾種大乘功德，是法身智慧為體，體為四倒所逼，而不知不覺。心不厭患者，不厭無常之苦，不患煩惱之集也。無求出意者，不修道求滅也。今謂火宅本譬五濁，嬉譬見濁，戲譬煩惱濁，不覺、不知、不驚、不怖譬眾生濁，火來逼身，苦痛切己譬命濁，心不厭患，無求出意譬劫濁，此與五濁相當云云。
從是長者作是思惟下，是第二、舍幾用車譬，譬上寢大施小，上六行半明大擬不得，後十一行用小擬得。上不得有三：一、思大擬宜；二、無機；三、息化。今譬為二：初、用勸門擬宜；二、用誡門擬宜。就勸誡各三：一、擬宜；二、不受；三、放舍。勸門三者：一、從長者作是思惟：身手有力下，譬上念用大化，於三七日中思惟如此事；二、從復更思惟下，明子不受，譬上無機眾生諸根鈍，云何而可度；三、從或當墮落，為火所燒下，即是放舍善誘，譬上無機息化，我寧不說法，疾入於涅盤也。
長者作是思惟下，譬上三七日思惟也。身手等者，引下合譬云但以神力及智慧力，以釋此譬。身譬神通荷負，手譬智慧提拔。依三昧斷德則有神通，依智慧智德則有說法。智斷之力能成法身，此之智斷還從勸誡兩門入，勸即為人悉檀，誡即對治悉檀，此二悉檀為第一義悉檀而作方便。如來初欲勸門擬宜眾生，令眾善奉行，成就十力、無畏、一切種智，而眾生不堪。次欲以誡門擬宜，令諸惡莫作，證大涅盤，眾生不堪，無機息化。故知念用大乘，秖是勸誡兩悉檀，神通智斷耳。故上文云：定慧力莊嚴，以此度眾生。即其義也。前嘆長者其年衰邁，即譬智斷，智斷即是身手力也。
衣裓幾案者，三藏法師云：衣裓是外國盛花之器，貢上貴人，用此貯之。舊云衣襟，譬大乘因，幾案譬大乘果，初擬大乘因果，是則無機也。舊又云：此物譬大乘戒定慧。初七思惟所得法，此如用衣裓；二七思惟眾生根緣，如用幾；三七思惟樹地恩，如用案。云此義出阿含經。今取合譬文，若我但以神力及智慧力，贊如來知見、力、無所畏者，眾生不能以此得度，神力即是身，慧力即是手，如前說。知見譬衣裓，無畏譬幾，十力譬案。如來以神通發動此三法，以智慧宣說此三法，無機息化。衣裓幾案等，略中廣之異耳。略說名如來知見，知即一切種智，見即佛眼，名略義玄，譬如衣裓一足而多含，處中說，即名四無所畏，用對四諦，如幾，於法小廣，於物小安隱。或作廣說，名為十力，橫豎該括，如案多足，則無傾覆也，於法則廣，物則大安。於三七日中思惟，欲作如此廣略佛法，而眾生不堪，故言衣裓幾案也。
復更思惟下，第二、明子不受，譬上無機。惟有一門，而復狹小，門義如上說。今更明通別：別者，一謂一理，一道清凈。門謂正教，通於所通。小謂不容斷常、七方便等。教理寬博，則非狹小，眾生不能以此理教自通，將談無機，故言狹小耳。通者，理純無雜，故言一。即理能通，故言門。微妙難知，故言狹小。教者，十方諦求，更無余乘，唯一佛乘，故言一。此教能通，故言門。此教微妙，凡夫不知出處，是不知權，不知入處，是不知實；二乘因聞，少知出要，永不知入；菩薩雖自知出，亦不知入，奪七方便，皆不知入出。上文云：若我贊佛乘，眾生沒在苦。不能以教自通，將談無機，故言狹小。行者圓因自行，行大直道，無留難故，故名為一。善行菩薩道，直至道場，故名為門。妙行難行，方便無機，故言狹小耳。
舊解：人天小善，故云幼稚；無大乘善，名未有所識。今明二萬佛所教無上道，大乘善根微弱，名幼稚。若聞大乘，能生謗毀，名未有所識也。
戀著戲處者，前明善弱，此明惡強，即是因時深著見愛，果時深著依正，欲界著六塵，色界著禪味，無色界著定。上文云：眾生諸根鈍，著樂癡所盲，不堪聞大乘也。
或當墮落，為火所燒，指此二句名放舍善誘也。墮落有二：一者、幼稚，憶本戲處故墮落；二、都無識，執物不堅故墮落。譬著五欲，墮在三途。二者、善弱無識，謗毀大乘，墮落三途也。
從為說怖畏下，第二、對治門三者：一、擬宜對治，誡怖令出，對治之相如大品中說，四念是摩訶衍，以不可得故，異於小乘也。既著戲處，故說怖事，令得免。五濁火燒五陰舍，宜應舍離，若久住著，必斷善根，故云無令為火之所燒害。
從父雖憐愍下，即是子不受誡也。不驚不畏者，不生聞思，如上說。不識八苦、五濁能燒善根，如不知火，不識陰、界、入法是諸苦器，如不識舍，不知喪失法身之由，如不知何者為失。
從但東西走戲，視父而已，指此二句為放舍苦言也。皆背明向闇，如東西。生死往還速疾，如馳走。於中起見愛，如戲也。雖用大擬，不從大教，故言視父而已。
從長者即作是念：此舍已為大火所燒下，即是第二、用車譬，譬上尋念過去佛，所行方便力十一行偈，上文有四，今譬亦四：一者、擬宜三車譬，譬上尋念過去佛，亦作三乘化也；二者、父知先心所好譬，譬上作是思惟時，十方佛皆現；三者、嘆三車譬，譬上正施三乘，思惟是事已，即趣波羅奈也；四者、適子所愿譬，譬上受行悟入，是名轉法輪也。
大乘化功為父命，眾生大善為子命。大善若盡，即子命斷；子命斷，則化功亦廢，即父命斷。前言苦痛切已，猶是未死，今云必為所焚，即有死義也。上文於所燒之門安隱得出，今云若不時出，必為所燒，此義云何？前得出者，即是法身出，今言若不時出，即是應身同疾。眾生有善，與應身時出；眾生善斷，不與應身時出，即是俱為所焚也。今欲應身擬宜，令其時出也。
從我今當設方便，欲設權也。
從知子先心下，第二、明有得度之機也。其昔曾習小，是知先心性欲不同，是知各有所好。又知眾生昔曾習大，習大未濃，是為大弱。厭老病死，故以小接，是為小強。如身子六心中退，本曾習大，名知先心；中厭老死，名各有所好。
從而告之言下，第三、是嘆三車希有譬，譬上正轉法輪也。此即為三，謂勸、示、證。玩好希有下，即是勸轉；如此種種下，即是示轉；汝等於此火宅，宜速出來，皆當與汝，即是證轉也。
從爾時，諸子聞父所說下，第四、適子所愿譬，譬上受行悟入。前偈本略，今譬事廣，廣明修因至果，依六句解釋。
一、適愿者，機教相稱，此即聞慧也。勇銳者，即是思慧，思心動慮，思慧方便也。互相推排者，推四真理，排伏見惑，邪正未決，名為互相，此入修慧，屬煖、頂位也。競者，競取勝理也。此是忍法位，競取勝理，初觀三十二諦，競趣真道，後縮觀趣苦法忍也。共者，是世第一法位，同觀一諦，與苦法忍四觀不別也。馳走者，入見道十五心，速疾見理，譬上便有涅盤音，見道之中，分得涅盤也。爭出者，思惟道也，爭出三界，成無學果，斷思惟盡，方出火宅，即譬上偈及以阿羅漢，法僧差別名也。
觀心解者，中道正觀，直觀實相，心法相稱，名適所愿；境無邊故，觀亦無邊，名勇；境研心利，名銳；心境相研，名互相推排；心王、心數緣境速疾，名競共馳走；遍歷一切陰、界、入等，無非實相，名為出火宅也云云。
是時，長者見諸子等下，是別譬中第三、等賜諸子大車譬，譬上顯真實相。此文為四：一、父見子免難歡喜譬，譬上我即作是念，所以出於世，至今我喜無畏兩行一句偈為本；二、諸子索車譬，譬上大乘機發，我見佛子等，志求佛道者，咸以恭敬心，皆來至我所兩行偈為本；三、等賜諸子大車譬，譬上於諸菩薩中，正直舍方便，但說無上道三句為本；四、諸子得車歡喜譬，譬上菩薩聞是法，疑網皆已除一偈為本。
上法說中，先明機發，次說障除，佛喜無畏。今譬中先明免難，後明索車，若具足論，應作四句：有先障除，後機發，如四大聲聞等，於三藏中障除，大品末、法華初，大機始發；二障未除，大乘機發，如華嚴中及法華中諸凡夫眾得入佛慧者；余兩句如上說。若大機先動，後障除，如所說；若先除障，後機動，如今所說。機動、障除互現，共成一意也。又明佛喜無畏，此中諸子歡喜，以子喜故，其父亦喜，此亦互現，共成一意也。
就免難中具二義，謂免難、歡喜。若子未免難，父則憂念；若得離火，心即泰然。故免難、歡喜得為一譬。以子歡喜，其父亦喜，得譬佛喜也。四衢道中者，舊云四濁障除，如四達路，更得一濁除，如露地坐。今不爾，五濁直明垢障之法，未論治道，不應譬衢道，衢道正譬四諦，四諦觀異，名為四衢。四諦同會見諦，如交路頭，見惑雖除，思惟猶在，不名露地。三界思盡，名露地。住果不進，故云而坐。不為見思所局，故云泰然。生滅度安隱想，故言歡喜也。
各白父言下，第二、是索車譬，文云：愿賜我等，三種寶車。文無索字義者，依此請辭，明索車耳。有人云：二乘索車，菩薩不索。作十難難之：一云、二乘出三界外，至許車處索果車，菩薩未至許處，那忽索車？二云、大乘經無菩薩索小乘果，故知不索。三云、所化菩薩從初發心，終至補處，皆是凡夫，不出三界，義則無索。能化菩薩三十三心，見傾思未盡，三十四心便是佛，佛從誰索？四、二乘果在正使門外，佛果在習氣無知門外。二乘斷正使盡，不見車，是故索；菩薩未斷習與無知，那忽索？五、明二是方便可言索，文云唯此一事實，余二則非真，以此推之，但二索，一不索。六、從大品已來，至法華已前，佛因、佛果皆是方便者，付窮子財，此之珍寶皆應是方便。若付財是真實，則大品等明佛乘已是真實，那忽更索？七、偈敘昔說小是方便，不敘大是方便，當知佛子大乘非方便，那忽有索？八、若三人索者，何無領解？領解無故，故知不索也。九、合賜車，文云：見諸眾生出三界苦，得涅盤樂，故賜以大乘。菩薩不證涅盤，那忽索？十、諸子安坐，故就父索，二乘果滿不修行，故安坐，可得有索。菩薩行未息，無安坐義，那忽索？
私以總別駁之：索是求請之別名，在意名求索，在口名請索，在身名乞索，如蒙者求知，如饑者請食，如迷者問道，凡居不達之地，何有不索之理？由索故許與，許與故歡喜。今文具有請與歡喜。法說中，千二百人，身子為首，殷懃三請；菩薩眾中，彌勒為首，佛口所生子，大數有八萬，合掌以敬心，欲聞具足道。譬說之初，身子為中根人請，又總為四眾請，傍為下根請。文云：善哉世尊！愿為四眾說其因緣。法說許云：汝已殷勤三請，豈得不說？譬說許云：當以譬喻更明此義。因緣許云：我及汝等，宿世因緣，吾今當說。法說竟，身子歡喜；譬說竟，迦葉等歡喜；宿世說竟，樓那歡喜。又合譬文云：令諸子等，日夜劫數，常得游戲，與諸菩薩，乘是寶乘，直至道場。以喜故知與，與故知請，三周三義，明文炳然，何故偏言二索一不索？
別駁，其一、齊三藏明菩薩不斷惑。依法華有四句，謂障除大機動，障未除大機動，機動則知索。
其二云、大乘經無菩薩索小乘果，大品云：三乘之人同以無言說道斷煩惱，入涅盤。斷煩惱，入涅盤同，何故不索？
其三云、三十三心名菩薩，三十四斷思盡，即成佛，佛從誰索？此猶三藏義。見障未除，大機尚動，況三十三心而當不動，動即知索。
其四、菩薩未斷習氣，無知不應索，斷盡成佛，佛從誰索？此三乘通教義。具縛障存，尚大機動，況殘習無知耶？
其五、唯此一事實，實即是真，那忽復索？被會絕待之唯一，一外更無法。昔待二之唯一，一外更有法，一名同而體異，闇執瓦礫魚目，謂夜光月形，愚蚩而智愍云云。
其六、般若已來，法華已上，與付財法同，不應有索，汝不聞共、不共般若，不共不須索，共者不應不索云云。
其七、初，昔說小是方便不敘，昔說大是方便，大非方便，是故不索者，汝不聞中我少出家，得三菩提，乃至中間，若小若大，若己若他，皆我方便，諸佛亦然，寧得不索？
其八、若菩薩索，菩薩應領解；領解既無，故知不索。汝不聞法說竟，天龍、四眾皆領解，其非菩薩，謂是何耶？又中，三乘皆與記，若不領解，那忽與記？
其九、出三界苦，得安隱樂，乃賜乃索。菩薩未出未證，是故不索。猶是三藏義耳。
其十、諸子安坐，爾乃賜車。二乘行息，名安坐，菩薩行不息，非安坐，那忽索車？猶是前義耳。自有行息索、行未息索。又菩薩行行，即是乘乘，乘由索得，何謂不索？
觀其詭累三藏，故設此十難，管見一斑，都非大體，今當為爾分別說之。自有不斷惑不索車，三藏菩薩是；自有斷惑索車，通教菩薩是；自有亦斷惑、亦不斷惑，亦索、亦不索，別教菩薩是；自有非斷惑、非不斷惑，非索、非不索，圓教菩薩是。又歷五味、乳味兩意：一、亦斷亦不斷，亦索亦不索；二、非斷非不斷，非索非不索。酪味一意，不斷不索，生酥備四意，熟酥但三意，醍醐一意，宏綱大統，其義如此。於一一句、一一意復各四句，謂障除機動、障未除機動、障亦除亦未除機動、障非除非不除機動。斯宗不見，執一非三，深可悲愍。
世人執車數不同，說車體不同：或言初說三車，後會二歸一；或言初說有三，後會三歸一；或言初說有四，後會三歸一。所以出經，勿信人語。
此文引昔佛為聲聞說應四諦法，為緣覺人說應十二因緣法，為菩薩人說應六波羅蜜法，今佛說三，數亦如此。
華嚴第八云：下劣厭沒者，為示聲聞道；根鈍樂因緣，為說緣覺道；根利有慈悲，為說菩薩道；無上樂大事，說無量佛法。三十六又云：三解脫法出聲聞乘，無諍法出緣覺乘，六度四攝出大乘，知一切法出佛乘。又第九地說：聲聞乘相、支佛乘相、菩薩乘相、如來乘相。
地論釋第二地，觀十不善集，墮三途；十善集，生天；上十善與四諦觀智合，成聲聞；又上十善與不從他聞觀智合，成緣覺；又上十善與具足清凈觀智合，成菩薩地；又上上十善與一切種、一切佛法合，成佛。
瓔珞第十三云，十方佛說三乘，一乘中又開三，合九乘，九乘悉會入平等大慧。圣說如此，不能融通，互相是非，非法毀人，過莫大焉。
今約教分別之，若說三乘法門異，而真諦同者，三藏教也；若說三乘法門同，真諦皆同者，通教也；若說三乘、三三九乘，若說四乘，淺深階級各各不同，而同入平等大慧者，別教也；若說三乘、九乘、四乘，一一皆與平等大慧相應無二無異者，圓教也。
又歷五味分別，乳味但明菩薩乘、佛乘，酪味但明異三乘，生酥味備明三乘、四乘、九乘，各各分齊不相濫，熟酥味唯除異三乘，余如生酥也。醍醐中純說佛乘，無復余乘也。若識此意，異說無妨；若不知者，秖增諍論耳。世人明佛乘，乘體有異，光宅取佛果究竟盡、無生二智為車體，遠出五百由旬之外，對昔為高；具含萬德，對昔為廣。莊嚴取因總萬行為體，上求為高，下化為廣。舊不取功德，功德與凡夫共，唯取智慧為體，舊又取福慧共為體。文云：乘是三車，以無漏根、力、覺、道、禪定、解脫、三昧而自娛樂。豈但智慧耶？
又一師但取有解為體，空解無動故不取，盡、無生智即有解也。又一小乘取空慧為車體，文云：我等長夜修習空法云云。大乘亦以實慧方便為車體，車體譬有，有有運動故也。
私謂諸師釋佛乘之體，而競指具度，何異眾盲觸象，諍其尾牙？依天臺智者，明諸法實相，正是車體，一切眾寶莊校，皆莊嚴具耳，至賜車文中當點出。
舊解小車者，小果也。果有有為、無為功德，正取有為以譬車運，運入無余也。有為果中具有福慧，以慧為正，福屬具度。其慧有十，而八智通因果，盡、無生智唯是果位，乃取二智以譬車果，以是義故，車在門外。若依大品云：是乘從三界出，到薩婆若中住。若未出時，已乘是乘爭出火宅，何故復言車在門外？若先在外，乘何而出？然但乘通因果，三十七品斷見思惑皆是因乘，盡、無生智皆名果乘。要因因乘斷除惑盡，方得果乘盡、無生智，故言車在門外。但果正因傍，就果為言，車在門外，若內因斷結運義名乘，外果不運，何得名乘？然果無斷惑之運，要以盡、無生智入無余涅盤，方是好運也。
若乘因到果，何意方更索車？舊云機索、情索。機索者，可解。情索者，佛說盡、無生教，羅漢證此果，已用神通天眼試觀未來，猶見變易生死浩然，自疑所得盡、無生證，若實無生，云何見有如其浩然？昔非究竟，情中從佛索先所許，是為情索。若尋經文，文無此語。若推索義，義不應然，文無可解。推者，下文云：自於所得生滅度想。既以天眼見有生死，何故復起滅度之想？此則自相矛盾。又佛滅後，羅漢不值余佛，不能決了。既自以天眼照見生死，何須見佛而決了耶？又初禪天眼尚不見二禪，況見變易？亦與攝大乘乖也。又羅漢得無漏業，用天眼見變易未來生死果報者，即時人修五戒十善，應自見其未來果報，當知界外果報，豈是天眼所見耶？不用此判情索也。
今言情索者，昔日依教，謂盡、無生，能入無余，而於方等中見菩薩不思議，聞凈名彈斥，若我所得是實，大士不應折挫，若我非實，佛不應說真，故云茫然不知所云。至大品中，領知大法，聞此樂大心起，方欲進修大乘，而不能知得與不得，此等皆是情中已索大乘之義，故身子領解，提昔疑情，見諸菩薩授記作佛，不豫斯事，嗚呼自責，欲以問世尊：為失？為不失？即是指昔方等已有情索也。今加口索者，因聞初偈，略聞佛說并是方便，即復執今方便，疑昔未極，故云我今不知是義所趣，動宿疑情，故發言三請，索求昔日所說之實，機在大乘，情求昔實，又情求大乘，口問昔實。六度通教例爾。
從舍利弗！爾時下，三等賜大車，有兩章兩廣兩釋：一、等子；二、等車。以子等故，則心等，譬一切眾生等有佛性。佛性同故，等是子也。第二、車等者，以法等故，無非佛法，譬一切法皆摩訶衍，摩訶衍同故，等是大車。而言各賜者，各隨本習四諦、六度、無量諸法，各於舊習開示真實。舊習不同，故言各皆摩訶衍，故言大車。
其車高下，廣車為二：一、廣敘車體；次、釋有車之由。敘車體中，先敘高廣，次明白牛，後明儐從。假名車有高廣相，譬如來知見深遠，橫周法界之邊際，豎徹三諦之源底，故言高廣也。
眾寶莊校者，譬萬行修飾也。周匝欄楯者，譬總持，持萬善，遮眾惡。四面懸鈴者，譬四辯下化也。張設幰蓋者，譬四無量眾德之中，慈悲最高，普覆一切也。珍琦雜寶而嚴飾之者，真實萬善，嚴此慈悲。大經云：慈若具足十力、無畏，名如來慈，慈中行布施等云云。
寶繩交絡者，譬四弘誓堅固大慈心也。垂諸花纓者，譬四攝神通等悅動眾生也，亦譬七覺妙鬘也。重敷綩綖者，譬觀練熏修一切諸禪，重沓柔軟也。安置丹枕者，車若駕運，隨所到處，須此支昂，譬即動而靜，即靜而動。若車內枕者，休息身首，譬一行三昧息一切智、一切行也。丹即赤光，譬無分別法也。
駕以白牛者，譬無漏般若能導諦、緣、度一切萬行到薩婆若。白是色本，即與本凈無漏相應，體具萬德如膚充，煩惱不染如色潔。又四念處為白牛。四正勤中，二世善滿如膚充，二世惡盡如色潔。四如意足稱行者心，如形體姝好。筋譬五根，住立能生義也。力譬五力，摧伏干用義也。行步平正以譬定慧均等，又譬七覺調平。其疾如風者，八正道中行，速疾到薩婆若。仆從者，譬方便波羅蜜能屈曲隨人給侍，使令眾魔外道、二乘小行皆隨方便智用故。凈名云：皆吾侍也。又果地神通，運役隨意，即仆從也。
次所以者何下，釋有車之由者，由財富藏溢，譬果地福慧圓滿，名財富無量，庫藏充溢，行藏理藏，一切法趣檀、尸、忍等，是趣不過者，是約行為如來藏。一切法趣陰、入、界、根、塵等，是趣不過，即是約理明如來藏。自行此行理名充，化他名溢；實智滿名充，權智用名溢；入中道名充，雙照故名溢。非但藏多，又皆充溢，何法不是摩訶衍？故大乘無量也。
而作是念下，即是廣明心等。文為二：一、廣心等；二、釋廣心等者。財富無量，是子無偏，是故心等。若富而非子，是子而貧，則不得等。今七寶大車，其數無量，若教若行皆摩訶衍，即財多也。各各與之，不宜差別者，不移本習而示真實，如身子於智慧開佛知見，具一切佛法，目連於禪定開佛知見，具一切佛法，余人例爾。又方等、般若、念處、正勤、根、力、覺、道，種種異名，皆開示實相，歷一切法亦復如是，故言無量也。所以者何？以我下，是釋兩等：初釋財多，尚周一國，況復諸子？譬大圓因遍該善惡，況佛知見耶？次釋子等者，非子尚充，況是子耶？譬佛無緣者尚度，況有緣子耶？尋文可解。
從是時，諸子各乘大車下，第四、適愿歡喜，譬上受行悟入，本求羊、鹿、水牛，期出分段，今得白牛，盡於變易，過本所望，豈不歡喜？
從於意云何下，第四、不虛譬，譬法王不妄。一、問；二、答；三、述嘆。問如文。
舍利弗言下，第二、答，為二：一、免難不虛，亦名以重奪輕不虛。二、不乖本心不虛，亦云過本望不虛，各為三，謂標章、解釋、況結。標免難如文。何以故下，第二、釋者，命重身輕，全身免火，已得大寶，濟于重命，豈應有虛？結免八苦之火，全五分之身，已是大寶，況二萬佛所，大乘慧命圓因成就，佛知見開，寧是虛妄？次世尊若是下，第二、不乖本心，初標不乖本心章，本知無三，意令不謗。不謗者，已不乖本心。釋云本知無小，意令不毀墮惡。既無毀因，不墮惡果。不與小車，不乖本意。結云自知財富無量，欲饒益其子，與一大車，過本所望，是故不虛，結前章云方便救濟，似譬斷德神通之力，結後章云財富無量，似譬智德辯說之力。前是子等故不虛，後是財等故不虛。
佛告舍利下，第三、嘆述，有二善哉者，述其二不虛也。
問：佛何不自說不虛？
答：佛許三與一，自說為難；身子說不虛，取信為易。
舍利弗！如來亦復下，第二、合譬，光宅開十譬，但合七不合三。七中正合五，兼第五第八，不合第七第九，故知十譬繁而不會。今合總別二譬，總中有六，今文皆合，小不次第，今初第一，合上第一。上長者名行、位號、德業，合云如來亦復如是，先合位號，如來無量德號，略舉十義如上說。一切世間，將處所以定名行。上云國邑聚落，合直云一切世間，通指同居有余自體皆是妙色妙心果報之處，如來遍應三處，即一切世間合上國邑聚落也。
於諸怖畏下，合上嘆內外德，內是年高衰邁，識達則多，譬如來智斷，於諸怖畏、無明永盡，合上衰邁，顯斷德也。成就無量知見，合其年高，顯智德也。力、無畏等，合上外德財富無量也。神力者，深修禪定，能得神通，合上田也。智慧力，智必照境，如身之托處，合上宅也。具足方便、波羅蜜，合上諸仆從也。
從大慈大悲下，第二、合上第四，慈悲是施化之本，一切是五道，為慈悲所被，合上五百人也。而生三界火宅下，第三、合上第二其家也。為度眾生下，第四、合上第六，眾生有緣，親者前度，合上三十子也。生老病死等下，第五、合上第五欻然火起譬也。教化令得三菩提下，第六、合上第三，教能詮理，尋理起行，即得菩提，故知教理共用，合上唯有一門譬也。
若講說令前後可解，一一須提，譬本來勘捒之，後去例爾。從見諸眾生下，第二、合別譬。別譬有四，今合第一、見火譬，譬有三意，其文有四，合亦四，但譬中驚怖在前，諸子戀著戲處在後，合中不覺不驚在前，拔苦與樂在後，互現辨其不定耳。今以一見字，第一合上第一能見之眼，即是如來寂照，智眼能見也。
諸眾生為生老下，第二、合上第二所見之火從四面起，此中明八苦為火，四苦如文。貪著追求，求不得苦，後受地獄、天上、人間，是五陰苦，愛離怨會如文。此之八苦，從四倒、四面起也。
從眾生沒在其中下，第三、合上第四所見火，譬諸子不覺不知等也。不觀苦集故不厭，不觀道滅故不求解脫，雖遭大苦，不以為患，合上心不厭患，無求出意也。
從佛見此已，便作是念下，第四、合上第三起驚怖，我雖能於此所燒之門安隱得出意也。應拔其苦難者，即大悲之力。與無量樂者，即大慈之力也。
從如來復作是念下，合第二、舍幾用車譬，上譬有勸誡，今但合勸不合誡。法說中亦勸善，不明誡惡，故勸修為正，誡惡是傍，亦是勸善即誡惡，誡惡即勸善。今合勸善，即知合誡惡也。
上勸文有三，謂擬宜、無機、息化。擬宜有身、手、衣裓等。但以神力者，合上身力。及智慧力者，合上手力也。贊如來知見，合衣裓也。力、無所畏，合幾案也。若佛初出，即用此擬眾生，不能以此得度也。所以者何？下釋不得度，合上第二子不受勸譬，正由五濁障重，未免生死等火，大乘微妙不能得入，故言何由能解佛之智慧。此一句即合上唯有一門而復狹小，小故不能解智。不解智慧者，即是行為門意也。如彼長者，雖復身手有力而不用之，合上第三放舍善誘無機息化，或當墮落為火所燒也。此文無放舍語譬及譬本，息化意甚分明也。
息化文為二：先牒前後三譬，次正合息化，牒前一譬。正帖合息化，牒後兩譬，傍成息化也。雖復身手有力而不用之，此牒前身手救子不得譬，以合息化，如來亦寢大化也。但以殷勤下，牒施三之譬也。就然後各與下，牒第三等賜大車譬也。如來亦復如是下十六字，正合第三息化也。
從但以智慧方便下，合用車救得譬，上文有四，此中亦四，但以智慧下，合第一擬宜三車也。為說三乘下，合上第二、知子先心也。而作是言下，合上第三嘆三車希有，上有勸示，證今亦具合，但不次第。第一合上第二。汝等莫得樂住三界下，是示其盡無生處也。三界是示苦諦。勿貪麤弊乃至生愛等，示其集諦。速出三界，示其滅道，滅道即是示其三界外有智斷三乘之果，故令速出三界，當得三乘，三乘正取道滅為體也。
我今為汝保任此事終不虛者，是第二、合上第三必與證得不虛也。復作是言：汝等當知下，第三、合上第一嘆希有，如此三乘，是諸佛方便，引物儀式，故眾圣所稱，得無生智為自在，得盡智為無系。我生已盡，不受後有，名無所依。所作已辦，梵行已立，名無所求也。
從若有眾生，內有智性下，合第四、適子所愿譬，上有真似等四位，今合亦四，但上總今別，三乘各為四，皆引上譬來帖合也。內有智性者，宿習三乘樂欲，成三乘智性，故佛施三乘之教也。內有智乃至從佛聞法信受，合上聞父所說玩好之物。適其愿故，合上聞慧也。殷勤，合上心各勇銳，思慧也。精進，合上第二推排，推是推理，排是排惡，惡去故精，理明故進，合上修慧也。
欲速出下，合上第三、競共馳走也。是名聲聞乘，合上第四、爭出火宅。三乘修行，皆有此四。而辟支佛，求自然慧者，辟支是法行人，從他聞法少，自推義多，故取譬鹿，鹿不依人。自然者，從十二緣門入，此門本自有之，非佛、天人所作，名自然慧；不從他聞，復名自然慧也。
菩薩稱一切智者，不同二乘，乃是佛智，菩薩望此修因，即是大乘兼運之意也。如彼長者見諸子等安隱得出下，合第三、等賜大車譬。上文有四：一、免難；二、索車；三、等賜；四、歡喜。今略不合第二、第四也，但合免難義兼索車，合等賜義兼歡喜，今雙牒免難、賜車二譬，然後雙合二譬。如彼長者下，牒免難；自惟財富下，牒等賜；如來亦復如是下，合免難。
門有三義：入義、出義、別義。若三界為宅，五陰為舍，由迷色心而入，色心即是入宅生死之門。若作出者，是乘從三界出，即是稟佛通教下所詮為門。若別義者，即是稟別教下所詮為門也。今言佛教門者，正是藏通二教，教下之理共為門，得出三界而免難也。
如來爾時便作是念下，合等賜也。上等賜，先列二章門、二廣說、三釋出。今合闕略，文小不次第。如來爾時便作是念：我有無量智慧力下，第一、合上第四釋有車之由。上云財富無量，庫藏充溢也。是諸眾生皆是我子下，第二、合上第五廣等心。上云我財物無極，不應以下劣小車也，不令有人獨得滅度，皆以如來滅度而滅度之，豈非合等心義？
是諸眾生脫三界下，第三、合上第一等心章門，上云各賜諸子等也。諸佛禪定、解脫等下，第四、合上第二標車章門。皆是一相一種下，第五、合上第三正廣大車，通合上高廣乃至仆從等。一相是實相，即法身。一種是種智，般若能生凈妙之樂，樂即無苦，名為解脫。三德高廣，具足莊嚴，收羅眾德，名摩訶衍，合上大車譬也。
如彼長者以三車下，合第四、不虛譬。上答有二：一、全身命；二、不乖本心。各有三別，今但合不乖本心，兼得全身。何者？佛意本為除其五濁，五濁既盡，大善自全。
上不乖心有三：一、標；次、釋；三、況。今但合釋合況也。初牒三車誘引，後與大車譬，次合如來初說三乘誘導，然後但以大乘，此合解釋不乖本心。上云先作是意，我以方便，令子得出也。何以故下，合上第三、況出不虛，即是長者自知財富無量，欲饒益諸子，故許三與一，非是虛也。此釋小異於前，前意為令諸子得出，意不在三，既出不與，亦非虛妄。
今明如來出世本欲說大，但為小智，樂著三界，故以方便誘引。既已得出，還與大乘，即稱本心，故言能與眾生大乘之法，但不盡能受也。若華嚴中能受，即為與大，不俟開一為三。不能受者，以方便力，於一佛乘，分別說三。三由眾生，非佛本意，故用此釋，成不乖本心不虛也。