為正宗分之第二。譬，比譬；喻，曉喻；譬以他事使易曉喻也。本經如、等品，共有七譬喻，此品獨以譬喻命名。蓋因本品所說，以三車喻三乘，以火宅喻三界，為譬喻中之最大者。又因本品中舍利弗請說因緣，佛云諸有智者當以譬喻得解；及七譬喻中，此譬喻復居最前，故名。一品專利上根，故獨舍利弗聞法了解。而中、下等根尚未起信解之心，故為說譬喻，使得了解，回小向大。又一品專說實相，此下皆說譬喻，說因緣，皆為引導中、下根同明佛乘之義。
七譬喻者：中之火宅喻，中之窮子喻，中之云雨喻，中之化城喻，中之衣珠喻，中之髻珠喻，及中之醫師喻。此七種，均為對治七種增上慢。此品火宅一喻，正對治以求天人果報為究竟者。
又佛為對治各慢，詳說三平等之義，如前三周皆有為聲聞人授記之事，此明乘平等。在中，現生死涅盤等相，此明生死涅盤平等。又開塔後，見釋迦牟尼佛與多寶佛報身同坐，此明報化二身平等，是為三平等。此即為明乘平等之始。
爾時，舍利弗踴躍歡喜，即起合掌，瞻仰尊顏，而白佛言：今從世尊聞此法音，心懷踴躍，得未曾有。
此釋聞法歡喜。舍利弗聞開權顯實之說，嘆為得未曾有。蓋以為聞法四十年來，初不知所修之二乘法即是一乘法，正為大乘法之方便也。踴躍，身業歡喜之表示。
所以者何？我昔從佛聞如是法，見諸菩薩受記作佛，而我等不預斯事，甚自感傷失於如來無量知見。世尊！我常獨處山林樹下，若坐若行，每作是念：我等同入法性，云何如來以小乘法而見濟度？是我等咎，非世尊也。所以者何？若我等待說所因成就阿耨多羅三藐三菩提者，必以大乘而得度脫。然我等不解方便，隨宜所說，初聞佛法，遇便信受，思惟取證。世尊！我從昔來，終日竟夜，每自克責。而今從佛聞所未聞未曾有法，斷諸疑悔，身意泰然，快得安隱。今日乃知真是佛子，從佛口生，從法化生，得佛法分。
此釋歡喜之由。我昔從佛聞如是法，指所聞之權說小乘法。舍利弗因所聞者為如是權法，而所見者則為諸菩薩受記作佛等事，故甚感傷，自失於如來不可度量之知見也。同入法性，猶言同聞佛法，契入於無為之涅盤性也。待說所因成就阿耨多羅三藐三菩提者，猶言等待希望佛為說成就大菩提之因行，即發四弘愿，成無上覺之大心也。遇便信受，思惟取證，謂遇此方便權說，即信受求證，誤以此為究竟。疑悔，即舍利弗自疑何以獨受小乘之度脫，并悔當日不早從大乘法修習也。
佛子者，佛以法界性為身，眾生亦同為一法性所生，故同為佛子。然因迷於五蘊之法，違背法性，故眾生不能真為佛子。從佛口生，謂眾生聞佛口輪不思議化說法，遂生慧命也。從法化生，謂以聞、思、修三慧了解起行，伏斷一切無明，開顯一切功德，以證於真如，而生於如來之家也。得佛法分，謂親證入於佛身之少分。
舍利弗既自感傷，復謂我等常自悔恨同聞佛法，而佛不以大乘度我，為我等不仰待佛說成就菩提因行之咎。然實由我等不解佛之方便說法，而即以此方便為佛法之究竟，遂思惟取證，以是致生疑悔耳。今聞前說小乘即是一乘之方便，則是我等前所修證者，并非有背於大乘，正可由此以趨於一乘之究竟，仍為真佛子，仍從佛口生，仍從法化生。且因佛說，可證我等為已得如來法身之一部分，更何有所修小乘法終非大乘之疑，及往昔不早修習大乘之悔也哉！
爾時，舍利弗欲重宣此義，而說偈言：我聞是法音，得所未曾有，心懷大歡喜，疑網皆已除。昔來蒙佛教，不失於大乘，佛音甚希有，能除眾生惱。我已得漏盡，聞亦除憂惱，
此下重頌，共二十五頌半。此頌聞法歡喜及斷諸疑悔。疑網，疑惑難於出離，如墮於網。除眾生惱，謂除眾生煩惱障之憂惱。我雖漏盡，已無煩惱，然有此法執之憂惱，今亦斷除矣。
我處於山谷，或在林樹下，若坐若經行，常思惟是事，嗚呼深自責，云何而自欺？我等亦佛子，同入無漏法，不能於未來，演說無上道。
此頌自嘆證於小智，失於大法。自欺，謂自安於小，不求大果，為自欺蔑。同入無漏法，猶言同入佛性也。
金色三十二，十力諸解脫，同共一法中，而不得此事。八十種妙好，十八不共法，如是等功德，而我皆已失。我獨經行時，見佛在大眾，名聞滿十方，廣饒益眾生，自惟失此利，我為自欺誑。我常於日夜，每思惟是事，欲以問世尊，為失為不失？我常見世尊，稱贊諸菩薩，以是於日夜，籌量如是事。
此頌甚自感傷失於如來無量知見。金色，佛身紫磨金色。三十二，指佛身之三十二相好。十力、解脫，已見前釋。八十種妙好，即佛身相之八十隨形好。十八不共法，謂佛有種種智慧功德，如身無誤失，定、慧無減，知三世無著無礙等，共十八種，為二乘人之所不能共有。舍利弗言：我與諸菩薩共同修此佛法，而獨於佛之光明、智慧、功德一無所得，自惟悉由自心欺誑，得於小乘自謂究竟。每欲問佛，以證明我所修習，是否失於大法，而又常見佛稱贊菩薩之大乘，以是故我日夜籌量於是事也。
今聞佛音聲，隨宜而說法，無漏難思議，令眾至道場。我本著邪見，為諸梵志師，世尊知我心，拔邪說涅盤。我悉除邪見，於空法得證，爾時心自謂，得至於滅度。而今乃自覺，非是實滅度。若得作佛時，具三十二相，天人夜叉眾，龍神等恭敬，是時乃可謂，永盡滅無余。佛於大眾中，說我當作佛，聞如是法音，疑悔悉已除。初聞佛所說，心中大驚疑，將非魔作佛，惱亂我心耶？佛以種種緣，譬喻巧言說，其心安如海，我聞疑網斷。佛說過去世，無量滅度佛，安住方便中，亦皆說是法。現在未來佛，其數無有量，亦以諸方便，演說如是法。如今者世尊，從生及出家，得道轉法輪，亦以方便說。世尊說實道，波旬無此事，以是我定知，非是魔作佛。我墮疑網故，謂是魔所為，聞佛柔軟音，深遠甚微妙，演暢清凈法，我心大歡喜，疑悔永已盡，安住實智中。
此頌聞所未聞，疑悔永斷。梵志，即以升梵天為志，為婆羅門外道。仍在分段生死中，故曰邪見。舍利弗原從婆羅門出家修行，後佛說以涅盤，由空得證，故曰本著邪見，世尊為之拔除也。小乘滅度，不過了脫於三界生死之苦，仍非永盡無余；然欲證大乘之究竟涅盤，亦可先證四果。故舍利弗雖證小乘之果，初不自信終當作佛。一聞佛說己當作佛，幾疑為波旬之說來相惱亂。迨聞佛示開權顯實之說，及聞三世諸佛亦以方便演說，而說此方便即是說實道，即皆為演暢清凈之法。由是心大歡喜，疑悔悉除，立證入於如來實智之中也。
我定當作佛，為天人所敬，轉無上法輪，教化諸菩薩。
此頌真是佛子，得佛法分。
爾時，佛告舍利弗：吾今於天、人、沙門、婆羅門等大眾中說：我昔曾於二萬億佛所為無上道故，常教化汝，汝亦長夜隨我受學。我以方便引導汝故，生我法中。舍利弗！我昔教汝志愿佛道，汝今悉忘，而便自謂已得滅度。我今還欲令汝憶念本愿所行道故，為諸聲聞說是大乘經，名妙法蓮華、教菩薩法、佛所護念。
此謂如來敘述昔權今實之事也。婆羅門，即梵志，謂以升梵天為志。佛於天、人、沙門、婆羅門等眾中說，明非對少數人說也。長夜受學，長夜即無明昏闇之義，喻舍利弗昔在生死煩惱中，隨佛受學也。以方便引導生我法中，謂佛以二乘權法引導舍利弗，舍利弗由是遂能入道，能從佛口生，從法化生也。佛於往劫，本令舍利弗志愿佛道，乃今生已忘本因，但證小乘，便謂已度。故佛為諸聲聞開示大乘，實欲令聲聞中上首之上根舍利弗還憶本愿之大乘道也。
舍利弗！汝於未來世，過無量無邊不可思議劫，供養若干千萬億佛，奉持正法，具足菩薩所行之道，
此明授因記。正法，即大乘法，亦即不離於大乘之方便法。具足菩薩所行之道，謂修菩薩之六度萬行，已圓滿具足也。
當得作佛，號曰華光如來、應供、正遍知、明行足、善逝、世間解、無上士、調御丈夫、天人師、佛、世尊。國名離垢，其土平正，清凈嚴飾，安隱豐樂，天人熾盛，琉璃為地，有八交道，黃金為繩，以界其側。其傍各有七寶行樹，常有華果。華光如來亦以三乘教化眾生。舍利弗！彼佛出時，雖非惡世，以本愿故，說三乘法。其劫名大寶莊嚴。何故名曰大寶莊嚴？其國中以菩薩為大寶故。彼諸菩薩無量無邊不可思議，算數譬喻所不能及，非佛智力，無能知者。若欲行時，寶華承足。此諸菩薩非初發意，皆久植德本，於無量百千萬億佛所凈修梵行，為諸佛之所稱嘆，常修佛慧，具大神通，善知一切諸法之門，質直無偽，志念堅固，如是菩薩充滿其國。舍利弗！華光佛壽十二小劫，除為王子，未作佛時，其國人民壽八小劫。華光如來過十二小劫，授堅滿菩薩阿耨多羅三藐三菩提記，告諸比丘：是堅滿菩薩次當作佛，號曰華足安行，多陀阿伽度、阿羅訶、三藐三佛陀，其佛國土亦復如是。舍利弗！是華光佛滅度之後，正法住世三十二小劫，像法住世亦三十二小劫。
此明授果記。作佛，謂作應化身佛。依華嚴經云：初地菩薩已證法身者，始能八相成道。起信論則云：初住──發心住──菩薩得法少分，亦能應化作佛。故舍利弗作佛，當為應化身之佛。蓋究竟佛為妙覺圓滿之位，而初地或初位得佛身法分者，亦得示現八相應化身也。佛能授記，為佛十力中之一力。惟佛以後得智中之世俗智，於未來事一切差別之相悉皆了知，故於舍利弗等成佛名號、依正莊嚴、佛及眾生壽命劫數，盡能一一記之無遺。至菩薩亦能為人授記，然只能因眾生皆有佛性之故。如常不輕菩薩，謂人皆當作佛，隱約以為記別耳。菩薩但能授因行之記，而受記者將來因果差別之相，則唯佛能知。
本經授記有六：一為菩薩記，五為如來記。如授因記，余皆授別記，謂分別授記。又授同記，謂共同授記，授後記，即現不在會後展轉授記。授無怨記，提婆達多遠劫以來與佛同發心修道，中間屢違害佛，及佛說法時，提婆達多已入地獄，故授記為示無怨惡故。又與比丘尼及龍女授通行記，示現女人在家、出家修菩薩行者皆堪成佛。此為本經各各授記之相。本節為舍利弗授記，即為別記中之一。
佛授舍利弗記，與為即當作佛之等覺菩薩授記，為八地以上不退轉之菩薩授記，及為初地以上證於法身之菩薩等授記，均各不同。蓋佛只以舍利弗既經回小向大，決趨大乘，將來必當作佛，故此時即為授記也。
華，即妙法蓮華之華。就眾生本心開顯佛之知見是為華之意義。光，即如來智慧之光。華光如來，為舍利弗將來應身佛之別號。應供、正遍知等十種為通號。離垢，清凈之義。琉璃，喻地光明之象。八交道，為修八正道之因行。蓋其國清凈，無四惡趣，盡為善趣眾生，故天人熾盛，菩薩充滿。離垢國土既無惡趣，且多菩薩，所以仍用三乘說法者，以舍利弗本愿如是，亦如釋迦牟尼佛之先以方便化導舍利弗也。
劫者，時分之通名。一剎那、一時、一日、一歲，乃至一世界之成住壞空，均得名為一劫。此小劫者，當指合閻浮提人壽之一增劫、一減劫為一小劫而言。華光如來佛壽十二小劫，自作佛時算起，其為王子及未作佛時之年歲，不在此數也。堅滿者，精進成就意。華足安行者，由聞法華佛果圓足，并行法華之安樂行也，此皆菩薩因名顯德之別號。正法住世，謂值佛正法時，有教、有行、有證。像法住世，謂正法已衰，惟有教、有行，無證果者。至佛末法時，則唯有教在，行證皆無矣。
爾時，世尊欲重宣此義，而說偈言：舍利弗來世，成佛普智尊，號名曰華光，當度無量眾。供養無數佛，具足菩薩行，十力等功德，證於無上道。過無量劫已，劫名大寶嚴，世界名離垢，清凈無瑕穢，以琉璃為地，金繩界其道，七寶雜色樹，常有華果實。彼國諸菩薩，志念常堅固，神通波羅蜜，皆已悉具足，於無數佛所，善學菩薩道，如是等大士，華光佛所化。佛為王子時，棄國舍世榮，於最末後身，出家成佛道。華光佛住世，壽十二小劫，其國人民眾，壽命八小劫。佛滅度之後，正法住於世，三十二小劫，廣度諸眾生。正法滅盡已，像法三十二，舍利廣流布，天人普供養。華光佛所為，其事皆如是，
此十頌半重頌授因記果記。
其兩足圣尊，最勝無倫匹。彼即是汝身，宜應自欣慶。
此頌結會令欣，言舍利弗汝既受佛記，汝即是佛，應自欣慶，述此以為此法會之歸結也。
爾時，四部眾：比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽等大眾，見舍利弗於佛前受阿耨多羅三藐三菩提記，心大歡喜，踴躍無量，各各脫身所著上衣，以供養佛。釋提桓因、梵天王等與無數天子，亦以天妙衣、天曼陀羅華、摩訶曼陀羅華等供養於佛。所散天衣住虛空中，而自回轉。諸天伎樂百千萬種，於虛空中一時俱作，雨眾天華，而作是言：佛昔於波羅奈初轉法輪，今乃復轉無上最大法輪。
此釋人天供養、贊嘆回向。舍利弗本為聲聞眾之上首，眾所知識，故天人等眾聞佛為之授記作佛，均起自慶慶人之意。歡喜，喜發於內。踴躍，喜形於外。脫衣供養於佛，表示莊嚴佛身之誠意。天衣住空回轉，顯當時之靈瑞，并喻聞法華經者超出四生，心凝妙理，兼有循回三界，俯悲群物之意。百千伎樂同時俱作，有二義：一、因天人共同業所感之果報，空中自然有音樂應時顯現；一、即非天眾中緊那羅王等之各種天樂，應時齊奏也。波羅奈，即鹿野。天人等眾謂佛昔於波羅奈度五比丘，說苦、集、滅、道四諦小乘法，為初轉法輪，今於此會乃說此一乘妙法，是為轉最大之法輪也。
爾時，諸天子欲重宣此義，而說偈言：昔於波羅奈，轉四諦法輪，分別說諸法，五眾之生滅。今復轉最妙，無上大法輪，是法甚深奧，少有能信者。
此頌昔說小乘，今說大法。五眾，指天、人、畜、鬼、地獄之五趣眾生。生滅，謂五眾均在生滅之中也。又五眾亦釋為五蘊法，即五陰法。眾之義為聚，故五眾生滅，即五蘊之生滅法也。言佛初說四諦小法及分別說五蘊等之生滅法，今乃於此轉大法輪也。
我等從昔來，數聞世尊說，未曾聞如是，深妙之上法。世尊說是法，我等皆隨喜。
此頌嘆法勝妙。隨喜，隨順佛法而喜悅也。
大智舍利弗，今得受尊記，我等亦如是，必當得作佛，於一切世間，最尊無有上。佛道叵思議，方便隨宜說，我所有福業，今世若過世，及見佛功德，盡回向佛道。
此頌眾欣作佛，發心回向。言佛既授舍利弗記當作佛，則知我等亦當作佛，故欣佛道為不可思議。愿以今昔一切福業功德，盡回向於佛乘也。
二周說法，專利中根，以中根眾生非直說所能領悟，故須以譬喻得解。
爾時，舍利弗白佛言：世尊！我今無復疑悔，親於佛前得受阿耨多羅三藐三菩提記。是諸千二百心自在者，昔住學地，佛常教化言：我法能離生老病死，究竟涅盤。是學、無學人亦各自以離我見及有無見等，謂得涅盤。而今於世尊前聞所未聞，皆墮疑惑。善哉世尊！愿為四眾說其因緣，令離疑悔。
鶖子首言己親受記，不復再有疑悔，此可明如來為弟子授記之深意。心自在，指阿羅漢，於性障、禪定障俱得解脫，故得自在。以有我見故，生有無等邊、邪見，此有無見等總攝有無、斷常六十二外道邪見而言。舍利弗言：佛昔自說，我法能離現前所見生老病死之苦，究竟涅盤。諸人由是如法修行，定知已滅苦因，決證涅盤。今復聞佛舍權就實之說，則彼各不知自當作佛，復不知先所證得者果為何法，故墮疑惑，愿世尊為之說明也。
爾時，佛告舍利弗：我先不言諸佛世尊以種種因緣、譬喻言辭方便說法，皆為阿耨多羅三藐三菩提耶？是諸所說，皆為化菩薩故。然舍利弗！今當復以譬喻更明此義，諸有智者以譬喻得解。
佛於二乘眾生說方便法，即是說大乘法，已無日不為說阿耨多羅三藐三菩提法。故先總略指諸佛世尊之往事為答，次復許用譬喻以再明此義。
舍利弗！若國邑聚落有大長者，其年衰邁，財富無量，多有田宅及諸僮仆。其家廣大，唯有一門，
國邑聚落，泛指一處所而言。聚落，猶云村落，謂聚居之處及其院落也。國大於邑，邑大於聚落，聚落最小，喻小千世界，邑喻中千世界，國喻大千世界。又若國、若邑、若聚落，亦標舉一處為喻佛土之義。佛土有法性土、受用土、應化土之別。法性土，即常寂光土，所謂如來之常住真心寂滅清凈者是也。受用土，即實報莊嚴土，如來之依報莊嚴是也。應化土，即如來以本愿力示現應身教化之國土是也。如釋迦牟尼佛示現應化身於娑婆大千世界，此世界即為釋尊之應化土。故以國、邑、聚落喻世尊之應化土。
長者，家主之稱，喻佛也。佛有法性佛、受用佛、應化佛之別，即佛之法身、報身、應身是也，義如前釋。此長者喻應身佛。大者，非可等同之義。年高則衰邁，又六根成熟謂之衰邁，喻佛經過長劫修行，始得功德成熟以至成佛也。財富，言多財而富，喻佛法財無量，所有智慧功德等同真如，六波羅蜜究竟成就，萬德莊嚴能與眾生以樂，隨順說法能拔眾生於苦。地能生物者為田，田能生財，喻能生一切功德，以佛先有導引萬行之智德，斷除煩惱之斷德，故能生長成熟一切功德。此田即喻智斷二種之生德處。
宅，家宅也，喻根本識，即庵摩羅識，即清凈無垢識，故本識亦名為宅識。此識佛與眾生根本相同，第此識在佛則為無垢識，在眾生則因為無明覆障，惑業熏積，遂成為阿賴耶識耳。佛與眾生既同此根本識，即同以此識為宅。眾生因有無明覆障此識，如朽穢毀壞之宅，復不自知其有而惟佛能有之，故曰佛以諸眾生而為其家，又曰諸有情土是為菩薩嚴凈佛土。復以眾生無量，佛土亦無量，此宅識在依報即器界體，在正報即根身體，故曰多有。
僮仆，指在此宅中之奴仆，既喻眾生心內之一切無明煩惱，亦喻佛果上戒、定、慧所成之功德。蓋惟佛智能轉一切煩惱為功德，如家主清明，奸狡之奴亦聽調御，所有僮仆悉屬有用之人。而眾生為無明所驅使，本心喪失，如仆強主弱，田宅悉被侵占，所有僮仆皆賊人耳。家與宅同義。十法界皆在此根本心中，故曰廣大。此廣大之家，即喻大乘之自體相。能出入者為門，此家惟有一門，喻即唯一大乘之門。以語文顯示大乘法性者，為一乘之教門。以功行證入大乘法性者，為一乘之行門。此為唯一佛乘之門，其余修習人天福報，貪著有漏禪定，及執著有無、斷常等外道邪見者，皆非此門。
多諸人眾，一百、二百，乃至五百人，止住其中。堂閣朽故，墻壁隤落，柱根腐敗，梁棟傾危。周匝俱時欻然火起，焚燒舍宅。長者諸子，若十、二十，或至三十，在此宅中。
依上文所述，根本識既為家宅之體，佛與眾生同具此識，是佛與眾生原在一家。若眾生不為無明煩惱所覆障，則同一清凈真性，同一為佛，何有眾生之相可得？更何有五趣眾生之相可得？故佛與眾生非可言異。然因無明妄動，各末那識執持阿賴耶識以為自己，遂安立此有情世間，遂有三界，而五趣眾生之差別相亦由是顯現，故佛與眾生，即非可言一。以非一故，故曰多諸人眾。
又家宅之實體為虛空，虛空無相，非一非多，非大非小，非方非圓，悉隨宅之一多、大小、方圓以為一多、大小、方圓。此宅亦復如是，故真空為第一義之宅，以無明煩惱故，名曰火宅。百人，舉多數而言；五百，指五趣。先有天為一百，次有天、人為二百，次有天、人、畜、鬼、獄為五百。此五趣眾生流浪生死，輪回不息，皆不出於三界，故曰止住其中。又五百人止住其中，別義亦釋為趣業識止住於根本識之中。
堂，喻身根，即眼、耳、鼻、舌之總相；閣為堂之附部，喻附身之眼、耳、鼻、舌諸根，此喻色陰。五根為地、水、火、風之四大所成，四大之性互相為礙，如水、火相克，風、地相礙等是。以礙故變，由是剎那遷流，念念生滅。始以業力大之故，能互攬相礙之四大和合以為身根，其和合繼續之時間即為身根之壽命。以變礙已極，相續之相將盡，遂有老病之相。堂閣朽故之義亦復如是。
宅之外御為墻，內捍為壁。又墻壁均有邊際之義，此喻想陰。想為心相，心所緣境，等同虛空，本無邊際。以想取相，遂有分限。譬之於色本無限量，以虛空莫非色故。今見為青相或白相，則所緣之境遂有白、青等相之限量，有相斯有名矣。宅內之有墻壁亦復如是，故墻壁為宅之分際，喻想陰為心境之分際。以想陰剎那生滅，故以墻壁隤落為喻。
柱，為宅舍存在之根，猶人生之有命根，此喻行陰。一切心所，除想及受皆行陰之所攝，命根為不相應心行中之一法。是法即依能生第八識報體之業種所有勢限而立，是為一身之生命。業勢未盡，則此命根相續，業盡則命根斷矣。又命有命定之義，如既受人身之後即定為人，不能通於他趣。然命根之時分有限，必有敗壞之日，柱根腐敗即喻命盡之義。梁為橫梁，棟為豎栿，皆以撐柱屋宇，即喻受陰。受有內受、外受二種。內受，即正報之異熟果受，謂受內有之正報，故以棟喻之。外受，即依報之增上果受，謂受外領之境界，故以梁喻之。以柱根腐敗，故梁棟傾危，喻命根既敗壞，故果受銷亡也。
周匝，喻遍於五蘊。俱時，喻念念同起。欻然，無端而有之義。火，喻煩惱。焚燒舍宅，喻煩惱增長五蘊，復因五蘊生諸煩惱，兩相因有，使五蘊身成不凈、苦、無常、無我也。
五趣眾生皆是佛子，等是無二，惟此堪稱為長者之子者，乃指具有出世無漏種子者而言。若十者，指大乘種姓之菩薩；二十，指獨覺；三十，指聲聞也。又或釋十為大乘種姓者，二十為大乘兼具聲聞或獨覺種姓者，三十為兼具此三乘種姓者，其義亦通。此諸人眾同居是宅，喻三乘種姓人悉依此根本識而住。然此識若不為末那識所覆障，即不名為阿賴耶識而名為庵摩羅識，喻不名火宅而名為安宅。若一為末那識所覆障，則此識遂轉為阿賴耶識。處此無明煩惱熾盛之中，難於出離，猶諸子在火宅中不易救脫，為長者之所驚怖也。
長者見是大火從四面起，即大驚怖，而作是念：我雖能於此所燒之門安隱得出，而諸子等於火宅內樂著嬉戲，不覺不知，不驚不怖，火來逼身，苦痛切己，心不厭患，無求出意。
此釋見苦悲生。謂長者見火焚宅，自固安然出於火門，而見諸子著於戲樂，不知遠離，致遭火逼之苦，心起大悲也。長者本無驚怖，就相言之，佛在安宅，眾生在火宅，何有驚怖？自根本識言，佛與眾生，同以此識為體，故佛亦眾生，即同在此火宅煩惱之中，然佛究不為煩惱之火所灼，更何驚怖之有？蓋長者乃為諸子而驚怖耳，此長者之大悲也。佛所自證之本心，本無煩惱，故佛之安宅本無焚燒之相，即亦無安隱出入之相可言。蓋長者念自處之安而顯諸子之危，不易出離於火耳。何以故？以諸子方著於嬉戲，不覺有火故。喻眾生方著於五欲，不知有將墮惡道之苦也。
舍利弗！是長者作是思惟：我身手有力，當以衣裓，若以幾案，從舍出之。復更思惟：是舍唯有一門，而復陜小，諸子幼稚，未有所識，戀著戲處，或當墮落，為火所燒。我當為說怖畏之事，此舍已燒，宜時疾出，無令為火之所燒害。作是念已，如所思惟，具告諸子：汝等速出！父雖憐愍，善言誘喻，而諸子等樂著嬉戲，不肯信受，不驚不畏，了無出心，亦復不知何者是火，何者為舍，云何為失，但東西走戲，視父而已。
此釋示大不悕。謂示以大乘而眾生并不悕求也。佛具根本、後得二智，為身有力，佛具神通，為手有力。衣裓，可護幼小童孺以出於火，喻度下根。幾案，可佐少壯登陟以逃於火，喻度中根。一門，唯喻一大乘之門。陜小者，喻此大乘教門，為二乘人說，彼不能行，致此大乘門不容彼行，即反名為陜小也。墮落為火所燒，喻初心眾生貪著欲樂，將為煩惱所纏，永不能出也。
不知何者是火，何者為舍，云何為失者，喻眾生不知五欲之為苦本，不知何者為清凈之自心，及如何為覆障其本心也。東西走戲視父而已，喻眾生但自取生死輪回於三界，於佛所說毫無覺悟也。本節譬喻之意，言佛曾思惟欲以佛果上之智慧神通力度此眾生，而眾生以障重之故，其去佛果功德太遙，無由接受。復思以大乘因行之門示之，而眾生未能起信，即無由起行。乃為說生死怖畏之事，以促其速求出於三界火宅，此即權說，此即密說大乘，而無如眾生之不驚不怖如故也。
爾時，長者即作是念：此舍已為大火所燒，我及諸子若不時出，必為所焚。我今當設方便，令諸子等得免斯害。
此釋思方拔濟。謂思方便之法，以拔濟眾生也。諸子皆已具出世無漏智種者，故此時亟應度脫，以免其受煩惱業苦之害。彼既以生死輪回為樂，我以其所更樂者引之，斯易出矣。
父知諸子先心各有所好種種珍玩奇異之物，情必樂著，而告之言：汝等所可玩好，希有難得，汝若不取，後必憂悔。如此種種羊車、鹿車、牛車，今在門外，可以游戲。汝等於此火宅，宜速出來，隨汝所欲，皆當與汝。
此釋正說三乘。知先心者，為長者根勝劣智力及宿住念智力之所知也。各有所好，喻各人種姓與其自果諸功德之所趣向各有不同，此如來先逗說法之機也。以下告言往取三車，速出火宅，喻如來正說方便之法。憂悔，喻三乘眾生，幸親值佛，得由方便引出，否則貪著於三界火宅，不易出離，為可憂之事，而悔將無及也。
說牛車，所以歆上根；說羊車、鹿車，所以并歆中、下二根。佛之本意，原無有此若二、若三之乘，而眾生因歆於三乘之故，不知方便，取證耽著。如修禪定者，貪於禪味之樂；研教義者，著於勝妙之文。不知此第如來欲令眾生由是以出於生死，并不欲其止滯於是也。三車之喻亦復如是。牛車喻大乘，即求證根本法性，成後得智，以圓成佛果上之一切種智是。而車之體，即後得智也。二乘眾生以未證法性故，不能得此車，但已聞牛車之名相，可由是求而得之耳。
爾時，諸子聞父所說珍玩之物，適其愿故，心各勇銳，互相推排，競共馳走，爭出火宅。是時，長者見諸子等安隱得出，皆於四衢道中露地而坐，無復障礙，其心泰然，歡喜踴躍。
諸子適愿，喻三乘眾生在三界中，本各各求其玩樂，及聞有羊車、鹿車、牛車之可得玩，故皆適愿。由是因佛方便之教，爭起於行，得出火宅。推排，喻勤進善行及排斥惡業。四衢，喻四諦法。露地而坐，地，喻理；坐，喻以智證於理也。又大乘之人已入初地，得無住涅盤，伏諸煩惱，離分段死，故名露地而坐，無復障礙也。泰然，謂諸子出苦心安。歡喜，則明長者之無復驚怖也。
時諸子等各白父言：父先所許玩好之具：羊車、鹿車、牛車，愿時賜與！舍利弗！爾時，長者各賜諸子等一大車，其車高廣，眾寶莊校，周匝欄楯，四面懸鈴。又於其上張設幰蓋，亦以珍奇雜寶而嚴飾之，寶繩交絡，垂諸華纓，重敷婉筵，安置丹枕，駕以白牛，膚色充潔，形體姝好，有大筋力，行步平正，其疾如風，又多仆從而侍衛之。
此喻授實中之子索三車，父與一乘也。一大車，喻唯一大乘。大乘法，即菩薩法，本遍攝九法界。以地位言，初地以上證不退位，方為真正菩薩。以前則以初發心故，為相似菩薩。若回小向大之圣眾，亦得稱為菩薩，蓋雖未證於法身，然既發大乘心，必修大乘行，更不退墮，已以佛之種智為趨向，為依止，定可得一乘種智之車。此長者賜諸子等一大車之微意也。
此下詳釋大車、白牛、仆從三種。大車既喻大乘法，故此車體即為後得智，亦即一切種智也。高廣，喻體性、相、用之豎超三際，橫遍十方也。又以一切智起萬行，萬行成就為萬德，此為眾寶莊校之義。遮外惡而不入，持內善而不失，是周匝欄楯之義。四面，喻四辯才。鈴，喻振導教化。幰蓋，喻慈、悲、喜、舍四無量心，覆蓋一切。寶繩，喻四弘愿，有四弘愿則一切功德不致散失，故有交絡之義。垂，攝也。華纓，喻布施、愛語、同事、利行之四攝法。筵，為安止之處。婉，華美也。重敷婉筵，喻四禪八定。又依維摩詰經，可釋為三業清凈。丹枕，止息之具，喻滅受想定，或通指一切禪定言。以三業清凈，因戒生定，故有諸禪。以上釋大車。
白牛，喻根本無分別智，能導引一切種智之車，如牛之引車也。白，喻根本法性清凈，與一切染法不相應。膚充，喻真智性體充實；色潔，喻智體本來清潔。形體姝好，喻有根本無分別智以起清凈之行，則一一諸法皆成無漏功德也。有大筋力，喻以無分別大般若為先導，故一切善無不成，一切惡無不斷也。行步平正，喻能伏煩惱。具足二空真智，無所滯著，故云行步。無所偏倚，故曰平正。其疾如風，喻正智頓圓，直趨佛果。以上釋白牛。
根本、後得二智，既為牛車之體，所有智體上之功德──轉一切煩惱而成之功德，是為仆從之義。多者，喻佛以法界藏為功德藏，法界無盡，功德藏亦無盡也。以上釋仆從。
所以者何？是大長者，財富無量，種種諸藏悉皆充溢，而作是念：我財物無極，不應以下劣小車與諸子等。今此幼童皆是吾子，愛無偏黨，我有如是七寶大車，其數無量，應當等心各各與之，不宜差別。所以者何？以我此物周給一國猶尚不匱，何況諸子。是時，諸子各乘大車，得未曾有，非本所望。
此喻授實中之釋成父志、越子本心也。喻眾生同具出世無漏種子，同聞佛法，同起於行，即皆平等同為佛子，故應以平等心各與以大乘，不宜差別也。此物周給一國不匱者，喻清凈法性眾生同具，佛不過就眾生所自有者而指示之，是為不給與之給與，夫何匱乏之有？諸子求牛車者，懼或不得，今竟已得；求羊車、鹿車者，所求甚小，今竟得大，故均出於本望之外。
舍利弗！於汝意云何？是長者等與諸子珍寶大車，寧有虛妄不？舍利弗言：不也，世尊！是長者但令諸子得免火難，全其軀命，非為虛妄。何以故？若全身命，便為已得玩好之具，況復方便於彼火宅而拔濟之。世尊！若是長者乃至不與最小一車，猶不虛妄。何以故？是長者先作是意：我以方便，令子得出，以是因緣，無虛妄也。何況長者自知財富無量，欲饒益諸子，等與大車。佛告舍利弗：善哉！善哉！如汝所言。
此以譬喻釋明前言虛妄之疑。謂長者先於火宅之中，許諸子三種之車，今既至宅外，則各與一大白牛車，是與前許三車有別。諸子或疑前言為虛妄，遂借舍利弗之答以釋明之。言長者但為欲免諸子火難，故從其心好，許以三車，茍全其命，彼已便為得樂。即不與一小車，猶非虛妄，何況等與大車，更無虛妄之嫌矣。喻佛今日之正說大乘，無礙於昔日之權說三乘也。
舍利弗！如來亦復如是，則為一切世間之父，於諸怖畏衰惱憂患、無明闇蔽永盡無余，而悉成就無量知見、力、無所畏，有大神力及智慧力，具足方便、智慧波羅蜜，大慈大悲，常無懈倦，求善事，利益一切，而生三界朽故火宅。
一切世間，合前國、邑、聚落。父，合長者。世間，指有情世間。佛及菩薩得五無怖畏：一、不活畏；二、惡名畏；三、死畏；四、惡趣畏；五、怯眾畏。老、病、死為衰，苦惱為惱，在心為憂，在事為患。惑業苦之根本為無明闇蔽，永盡無余者，已斷一切惡法，此明佛之斷德。因以成就一切功德，此明佛之智德。
既有智、斷二德以為根本，故有無量佛知見、十力、四無畏、六通、十八變之大神力等功德。此合上多有田宅。又有內德智慧，善巧方便，以方便波羅蜜為福德莊嚴，以智慧波羅蜜為智慧莊嚴，此合上財富無量。佛之自受用身有平等同具之慈悲，為眾生之增上緣，無休息；應化身有隨順教化之慈悲，拔眾生於火宅，亦無休息。故曰慈悲無倦，求善事，此合上其年衰邁也。朽故火宅，合上有一大宅，以佛應身所在之宅，即為與眾生同居之三界火宅也。
為度眾生生老病死、憂悲苦惱、愚癡闇蔽三毒之火，教化令得阿耨多羅三藐三菩提。
生、老、病、死四相，遷流不住，茲述如下：分段生死之眾生，自有生以後，各有其才力技能，一至命盡，倏歸烏有。轉生以後，以無夙命之智，不能憶知，而其所造善惡業之種子，悉埋沒於無明覆障之中不自知覺，長此隨業受生，受諸苦惱，是名生苦。及至於老，六根衰敗，動不自由，是名老苦。老不必皆病，病不必老，然病與老相緣，一旦四大不調，變異乖適，是名病苦。老病逼迫，四大分離，業報既盡，一切棄捐，情視之，最為悲痛，是名死苦。
人之欲望不能滿，未得求得，既得患失，存於內為憂，形於外為悲。身心二受均不自在，是為苦惱。此合上宅宇危朽。又在此火宅中不知為苦，是為愚癡闇蔽，以癡故有貪，以貪不遂故有瞋，是為貪瞋癡三毒之火，此合上諸方災起。言如來所以應身三界者，即為拔濟眾生出此火宅，以趣於無上正等正覺，所謂以一大事因緣出現於世也。
見諸眾生為生老病死、憂悲苦惱之所燒煮，亦以五欲財利故，受種種苦。又以貪著追求故，現受眾苦，後受地獄、畜生、餓鬼之苦；若生天上及在人間，貧窮困苦、愛別離苦、冤憎會苦，如是等種種諸苦，眾生沒在其中，歡喜游戲，不覺不知，不驚不怖，亦不生厭，不求解脫，於此三界火宅東西馳走，雖遭大苦，不以為患。
此合上見苦悲生。燒煮，喻為苦惱之所逼迫。五欲財利，指色、聲、香、味、觸五欲之樂，以非財利不能滿此樂故。凡夫誤以謀五欲之樂，為謀人生幸福，故有貪著。貪著不得故追求之，推追求者之用心，必以為不得此樂則不樂而苦，若得此五欲財利之樂則樂而不苦矣。豈知此即所謂以苦欲舍苦，苦終無盡也。蓋人之妄心，於所身受之事，稍久即厭以為苦，另以一事代之，其實仍為苦事，而妄心立即以為可樂；而此相代之苦事，亦無不從辛苦追求得來，是於所受各苦之中更增一苦，故曰現受眾苦。
夫人道之生活，賴衣、食、住三者以為依止，非此則苦，故須求衣、食與房舍，以為此苦之抵抗，而人心之苦由是遂生，此已為以苦代苦。誠以既在分段生死之中，隨業墮為人身，未證無生，則於根本之苦，實別無究竟解決之法。然此猶為人身不得已之事，即為人心無可避免之苦。若彼追求增上五欲之樂者，則不可解矣。此增上五欲之樂，於所需為不必，於自心為不安，乃仍貪著追求之不已。求不可得，復極種種貪、瞋、癡之煩惱，造種種殺、盜、淫、妄之罪業，以務得此虛幻不實之五欲財利。或竟終不可得；或雖暫得而仍失；或雖未失而報終命盡之己身，已不復能待，終仍舍之而去，以往受自業所招之種種三惡道苦報。彼眾生者，自作之，不自見之，而如來見之，此所以悲生也。貧窮困苦唯在人間，愛離、冤憎通於人天。如強力天子入天宮內，奪其妻子，驅出自宮，是亦愛別離苦。阿修羅王好與帝釋戰斗，是亦冤憎會苦。
以上既明欲界諸苦之別相，更明三種通相之苦：一曰、苦苦，為人及三惡道所受顯著之苦；二曰、壞苦，亦曰樂苦，如諸天所受天福之樂，報盡樂壞終歸於苦；三曰、行苦，無色界天既無苦苦，亦無壞苦，以此天只有舍受并無樂受，以無樂受故自無樂壞之苦受，惟此天隨其定業以為遷流，而不能自主，故有行苦。行苦如漏舟漂流於海中，隨風漂蕩，聽其自沈，此行苦通於三界。眾生貪癡，以苦為樂，沉沒其中，故曰歡喜游戲。既不覺知，故不怖厭，惟滯著於三界中。忽知為善，則生人、天；忽復造惡，又回惡道；出歿生死，不求解脫，故曰東西馳走不以為苦患也。
舍利弗！佛見此已，便作是念：我為眾生之父，應拔其苦難，與無量無邊佛智慧樂，令其游戲。舍利弗！如來復作是念：若我但以神力及智慧力舍於方便，為諸眾生贊如來知見、力、無所畏者，眾生不能以是得度。所以者何？是諸眾生未免生老病死、憂悲苦惱，而為三界火宅所燒，何由能解佛之智慧？
此合上示大不悕。佛若以神力及智慧力度眾生，即是但贊如來知見之勝妙，不隨順眾生根性以為說法。如是則彼眾生雖具出世無漏之種子，將為三界煩惱火之所燒毀，何由得度？更何由能解佛之智慧乎？
舍利弗！如彼長者，雖復身手有力，而不用之，但以殷勤方便，勉濟諸子火宅之難，然後各與珍寶大車。如來亦復如是，雖有力、無所畏，而不用之，但以智慧方便，於三界火宅拔濟眾生，為說三乘：聲聞、辟支佛、佛乘，
此合上思方拔濟。如來拔濟眾生亦如長者之殷勤方便，不恃身手之力。如來拔濟之方便為何？即能知眾生有此三乘種姓之善根已熟，故為說三，不遽說一。使各各求於所契之乘，不復再起顛倒之心，以苦為樂，則庶可速出於三界火宅也。
而作是言：汝等莫得樂住三界火宅，勿貪麤弊色、聲、香、味、觸也。若貪著生愛，則為所燒。汝速出三界，當得三乘：聲聞、辟支佛、佛乘。我今為汝保任此事，終不虛也。汝等但當勤修精進！如來以是方便誘進眾生，復作是言：汝等當知！此三乘法皆是圣所稱嘆，自在無系，無所依求。乘是三乘，以無漏根、力、覺、道、禪定、解脫、三昧等，而自娛樂，便得無量安隱快樂。
此合上正說三乘。三界火宅為內體，麤弊五塵為外境，此內外之苦果體，若貪著之，雖有出世無漏之種子，均為所燒。若不貪著，速出三界，則可得三乘之果。佛即以所自經驗者為之保任，以明不虛。誘進者，三界火宅則誘之出，無上覺路則誘之進。無系，無生死之系縛。有漏之法名為有依、有求；無依求，則非有漏之法矣。既非有漏之法，則無所依求於三界，自不為三界所系縛。
五根、五力、七覺、八正道、四禪、八定、八解脫、三三昧等，為通於三乘之共德。大乘以一切種智所持之無漏功德為乘，二乘所起之功德但有名相，尚無實體。佛則已具法性常住之無漏功德乘也。言眾生若乘是三乘，而以無漏諸功德為娛樂，則其安隱快樂更為無量。
舍利弗！若有眾生，內有智性，從佛世尊聞法信受，殷勤精進，欲速出三界，自求涅盤，是名聲聞乘。如彼諸子，為求羊車，出於火宅。
此合上求羊車。智性，為因力；從佛聞法，為善友力；聞法信受，為作意力；殷勤精進，為資糧力。依此四勝力修於涅盤，為聲聞乘。涅盤，亦譯滅度，謂已度生死河，滅盡煩惱法也。在四涅盤之中，為擇滅涅盤──以智慧擇別破滅煩惱而得解脫──之少分。此為小乘涅盤，以但能度見思惑，滅分段苦也。
若有眾生，從佛世尊聞法信受，殷勤精進，求自然慧，樂獨善寂，深知諸法因緣，是名辟支佛乘。如彼諸子，為求鹿車，出於火宅。
此合上求鹿車。辟支佛，一稱獨覺，出無佛之世，不待值佛方成道故；一名緣覺，以觀十二因緣法成道故。辟支佛者，已曾於百劫以來聞法修行，廣種福德。其證果也，為求自在慧，不必盡從他緣而得，以自性中之智慧種子最強有力，縱無外緣，亦能生起。又所謂自在慧者，因福德、智慧在因已熟，故其慧力不假聞法而始能發動。其性好習靜，不樂憒鬧，獨求獨習，亦無急於利眾之心。聲聞但信受佛語以求解脫，辟支雖共聞法，然以好求自在慧故，須觀一切因緣，故名緣覺，是為辟支佛乘。
若有眾生，從佛世尊聞法信受，勤修精進，求一切智、佛智、自然智、無師智，如來知見、力、無所畏，愍念安樂無量眾生，利益天人，度脫一切，是名大乘。菩薩求此乘故，名為摩訶薩。如彼諸子，為求牛車，出於火宅。
此合上求牛車。凡乘必具教、理、行、果四義，即聞教、解理、起行、證果。四者兼具，始謂之乘。二乘皆從佛聞法，大乘則專求佛智，佛智以平等法性為體。然平等法性不從求得，故所求者為佛智慧之德。然此德何由成？必求證於法性，斯無明可去，而智慧之德以顯，由證法性故，成一切智。一切智仍可通於三乘，以二乘亦得人空智故，惟必二空智證真如性，始為根本無分別智等緣一切，無有所緣能緣之相，即成法體性相之相，斯為佛智。
蓋真如性本相，即根本一切智，以有無明故，其相未顯，然體自未失。若無明一分滅，則智相一分顯矣。得此則起後得智，為萬行之先導，成萬德之莊嚴，由此萬行、萬德之二智，即可成為佛智也。一切智及佛智之成就圓滿，均起於自覺，故名自然智。豁破根本無明，智性顯現，不待外緣，為無師智。如釋迦牟尼佛坐大樹下，自誓不成正覺不起於座，是即其無師智也。如來知見，總上四智而言。
在菩薩因地心中名為般若，在佛果上名為一切種智及一切不共德之種智，如來知見即其別名也。愍念與以樂，是為大慈；利益拔其苦，是為大悲。求此佛智及力、無畏等功德以自度，利益人天眾生以度他，如是發心、領境、修行、成果，均各無上，故名大乘。就發心向大之因行言之，則名菩薩乘。就果地言之，亦名佛乘。薩，言有情；摩訶薩，義言大有情也。
舍利弗！如彼長者，見諸子等安隱得出火宅，到無畏處，自惟財富無量，等以大車，而賜諸子。如來亦復如是，為一切眾生之父，若見無量億千眾生，以佛教門出三界苦怖畏險道，得涅盤樂。如來爾時便作是念：我有無量無邊智慧、力、無畏等諸佛法藏，是諸眾生皆是我子，等與大乘，不令有人獨得滅度，皆以如來滅度而滅度之。是諸眾生脫三界者，悉與諸佛禪定、解脫等娛樂之具，皆是一相一種，圣所稱嘆，能生凈妙第一之樂。
此言長者既以諸子得出火宅，自惟無量財富，等以大車而賜諸子。如來見眾生出三界苦，得四諦樂，佛智無邊，亦等以大乘開示眾生，不令有人獨得滅度也。怖畏險道，指三界火宅。涅盤樂，指四諦法樂。滅度，亦名圓寂。如來滅度，謂法性圓滿，無不成就，法性常寂，無一切生滅之相，是即如來之常、樂、我、凈也。以如來滅度而滅度之，是即等與大乘。一相，即等同真如，非有雜染。一種，即圓融常凈，盡為無漏。此諸一相一種功德，為眾德本，是以能生無上法樂也。
舍利弗！如彼長者初以三車誘引諸子，然後但與大車寶物莊嚴，安隱第一。然彼長者無虛妄之咎。如來亦復如是，無有虛妄，初說三乘引導眾生，然後但以大乘而度脫之。何以故？如來有無量智慧、力、無所畏諸法之藏，能與一切眾生大乘之法，但不盡能受。
就示教上言，為佛以智力與眾生，以大乘法與眾生。其實皆為眾生本有之法，特待佛開示而後能有，故以為佛與之耳。又如來法性圓滿，智慧如海，其所教人，等同一法，但眾生只能隨量領受，故曰不盡能受。蓋倘能盡受，則即生即佛，亦無受而受矣。
舍利弗！以是因緣，當知諸佛方便力故，於一佛乘，分別說三。
法唯一乘，本無二三，惟眾生雖盡具出世無漏種性，而仍有大小差別，故於佛乘方便說三耳。
佛欲重宣此義，而說偈言：譬如長者，有一大宅，
長者，指釋迦牟尼佛。大宅，指此三界火宅。
其宅久故，而復頓弊，堂舍高危，柱根摧朽，梁棟傾斜，基陛隤毀，墻壁圮坼，泥涂阤落，覆苫亂墜，椽梠差脫，周障屈曲，雜穢充遍。
堂舍，喻色陰；柱根，喻行陰；梁棟，喻受陰；基陛，為堂舍之所由立，喻命根所由起之業思種子；墻壁，喻想陰，悉如前釋。自泥涂句以下，喻依、正二報通常敗壞不凈之相。
有五百人，止住其中。
鴟梟鵰鷲，烏鵲鳩鴿，
此下，初十七頌半總明蟲鬼交加變怪之相，復分為三：初六頌喻貪、瞋、癡、疑、慢五鈍煩惱；次十頌喻身、邊、邪、見、戒五利煩惱；後一頌半頌通結。此喻貪煩惱。
蚖蛇蝮蠍，蜈蚣蚰蜒，守宮百足，鼬貍鼷鼠，諸惡蟲輩，交橫馳走。
此喻瞋煩惱。毒物喻瞋心。守宮，蟲名，古以此蟲血注於宮女皮膚以察貞淫，故名守宮。
屎尿臭處，不凈流溢，蜣蜋諸蟲，而集其上。
此喻癡煩惱。人類見為不凈而蜣蜋樂之，故為癡。猶天界眾生觀人道之不凈而人不自知，出世圣人觀三界之不凈而眾生不自知也。
狐狼野干，咀嚼踐踏，嚌嚙死屍，骨肉狼藉。
此喻疑煩惱。野干，似狐而小。狐性多疑，外道以疑故，不信正法，遂不知生死流轉之因果而陵滅諦理也。
由是群狗，競來搏撮，饑羸慞惶，處處求食，斗諍摣掣，啀喍嗥吠。其舍恐怖，變狀如是。
此一頌半喻慢煩惱，後半頌結之。因疑生慢，故群狗遂來搏撮。群狗，喻七慢九慢也。饑羸，喻不得法性之法食；慞惶，疑根未斷之貌。斗諍者，凡夫以名利為斗諍，外道以邪見神通為斗諍。摣，音叉，五指往取也。啀喍，亦作啀齜，開口見齒之狀，皆慢態也。
處處皆有，魑魅魍魎，夜叉惡鬼，食噉人肉。毒蟲之屬，諸惡禽獸，孚乳產生，各自藏護。夜叉競來，爭取食之，食之既飽，惡心轉熾，斗諍之聲，甚可怖畏。
此喻邪見煩惱。山川之怪曰魑魅，木石之怪曰魍魎，此皆精靈，若有若無。夜叉、惡鬼，惡業最盛。食噉人肉，謂摧毀人天善道。以上喻邪見之總相。毒蟲惡獸產生藏護，復見食於惡道之夜叉共相諍斗。以上喻邪見生眾煩惱，煩惱更滋邪見，互相倚伏之相。
鳩盤茶鬼，蹲踞土埵，或時離地，一尺二尺，往返游行，縱逸嬉戲，捉狗兩足，撲令失聲，以腳加頸，怖狗自樂。
此喻戒取煩惱。謂重執己見，戒取余法也。鳩盤茶，為可怖之鬼。蹲踞土埵，專執己見之相。一尺者，執為最勝之義；二尺者，執為涅盤之因。又別解：離地為離欲界，一尺為離色界，二尺為離無色界，皆往返游行升降輪回徒勞無功之意。以上喻戒取之總相。外道涅盤非真勝法，生死可賤，喻如於狗。捉狗兩足，喻執守外道之禁戒。撲令失聲，喻使外道傳布於外。以狗腳加狗頸，喻自謂禁戒能取涅盤，如是修習自喜，等於使狗怖畏以自樂也。以上喻戒取之別相。
復有諸鬼，其身長大，裸形黑瘦，常住其中，發大惡聲，叫呼求食。
此喻身見煩惱。身見，即我見顯現之相。身長大，喻我見增上。裸形，喻無慚愧。黑，喻無明覆蔽。瘦，喻不得法食。常住中，喻不暫輟。發聲求食，喻身見與我貪相應也。
復有諸鬼，其咽如針。
此喻見取煩惱。固執己見，不受他見，如喉細小，不堪受食。
復有諸鬼，首如牛頭，或食人肉，或復噉狗，頭發髼亂，殘害兇險，饑渴所逼，叫喚馳走。
此喻邊見煩惱，依高大之身見起。如牛頭有兩角，喻著兩邊見。食人肉，喻傷害人天善道。噉狗，喻習行惡業。頭發髼亂，為邊見外道兇惡之相。邊見外道不過強執所見，而無功德食、法性水以自給，故有饑渴之相。
夜叉餓鬼，諸惡鳥獸，饑急四向，窺看窗牖。如是諸難，恐畏無量。
夜叉、餓鬼，喻外道之邪見。諸惡鳥獸，喻凡夫之邪見。四向窺牖，喻不見正理，不自滿足而不自在也。
是朽故宅，屬于一人，其人近出，未久之間，於後宅舍，忽然火起，四面一時，其焰俱熾，
此明主在無災，主亡災起。主人近出，指佛不應身示化於娑婆世界時而言。
棟梁椽柱，爆聲震裂，摧折墮落，墻壁崩倒。
此明火焚宅壞，總顯三界無常之相。
諸鬼神等，揚聲大叫，鵰鷲諸鳥，鳩盤茶等，周慞惶怖，不能自出。惡獸毒蟲，藏竄孔穴，毗舍闍鬼，亦住其中。薄福德故，為火所逼，共相殘害，飲血噉肉。野干之屬，并已前死，諸大惡獸，競來食噉。臭煙熢㶿，四面充塞，蜈蚣蚰蜒，毒蛇之類，為火所燒，爭走出穴，鳩盤茶鬼，隨取而食。又諸餓鬼，頭上火然，饑渴熱惱，周慞悶走。
此明蟲鬼擾攘之相。喻凡夫煩惱、外道煩惱、欲界煩惱、色界煩惱、無色界煩惱，各各有自焚之苦，不能自出。以顯煩惱之多，非惟欲界，即色、無色界并可厭離，此火宅喻之所以為如來之大悲心也。毗舍闍，為噉精氣之鬼，喻諸外道厭離欲界，亦修禪定以趣入色、無色界。
其宅如是，甚可怖畏，毒害火災，眾難非一。
是時宅主，在門外立，聞有人言：汝諸子等，先因游戲，來入此宅，稚小無知，歡娛樂著。長者聞已，驚入火宅，方宜救濟，令無燒害。
此三頌頌見苦悲生。令無燒害，喻出世善根令勿為煩惱火之所燒害。
告喻諸子，說眾患難，惡鬼毒蟲，災火蔓延，眾苦次第，相續不絕，毒蛇蚖蝮，及諸夜叉，鳩盤茶鬼，野干狐狗，鵰鷲鴟梟，百足之屬，饑渴惱急，甚可怖畏，此苦難處，況復大火。諸子無知，雖聞父誨，猶故樂著，嬉戲不已。
此五頌頌示大不悕。
是時長者，而作是念：諸子如此，益我愁惱。今此舍宅，無一可樂，而諸子等，耽湎嬉戲，不受我教，將為火害。即便思惟，設諸方便，
此三頌頌思方拔濟。
告諸子等：我有種種，珍玩之具，妙寶好車，羊車鹿車，大牛之車，今在門外，汝等出來，吾為汝等，造作此車，隨意所樂，可以游戲。
此三頌頌正說三乘。
諸子聞說，如此諸車，即時奔競，馳走而出，到於空地，離諸苦難。長者見子，得出火宅，住於四衢，坐師子座，而自慶言：我今快樂！此諸子等，生育甚難，愚小無知，而入險宅，多諸毒蟲，魑魅可畏，大火猛焰，四面俱起，而此諸子，貪樂嬉戲。我已救之，令得脫難，是故諸人，我今快樂！
此諸子等，生育甚難，喻此諸子之出世無漏種子，緣起非易；今在無明覆障之中，仍易被燒害也。
爾時諸子，知父安坐，皆詣父所，而白父言：愿賜我等，三種寶車，如前所許。諸子出來，當以三車，隨汝所欲，今正是時，唯垂給與。長者大富，庫藏眾多，金銀琉璃，硨磲碼瑙，以眾寶物，造諸大車，莊校嚴飾，周匝欄楯，四面懸鈴，金繩交絡，真珠羅網，張施其上，金華諸纓，處處垂下，眾彩雜飾，周匝圍繞，柔軟繒纊，以為茵褥，上妙細氎，價直千億，鮮白凈潔，以覆其上。有大白牛，肥壯多力，形體姝好，以駕寶車。多諸儐從，而侍衛之。以是妙車，等賜諸子。諸子是時，歡喜踴躍，乘是寶車，游於四方，嬉戲快樂，自在無礙。
真珠羅網，即幰蓋。柔軟繒纊三句，即重敷婉筵之意。余如前釋。
告舍利弗：我亦如是，眾圣中尊，世間之父。
一切眾生，皆是吾子，深著世樂，無有慧心。三界無安，猶如火宅，眾苦充滿，甚可怖畏，常有生老，病死憂患，如是等火，熾然不息。
如來已離，三界火宅，寂然閑居，安處林野。今此三界，皆是我有，其中眾生，悉是吾子。而今此處，多諸患難，唯我一人，能為救護。雖復教詔，而不信受，於諸欲染，貪著深故。以是方便，為說三乘，令諸眾生，知三界苦，開示演說，出世間道。
安處林野，喻如來已證究竟涅盤。三界我有，以佛應化於三界故。
是諸子等，若心決定，具足三明，及六神通，有得緣覺，不退菩薩。
三明，即天眼明、宿命明、漏盡明。不退菩薩，住初地上證不退之菩薩也。
汝舍利弗！我為眾生，以此譬喻，說一佛乘。汝等若能，信受是語，一切皆當，成得佛道。是乘微妙，清凈第一，於諸世間，為無有上，佛所悅可，一切眾生，所應稱贊，供養禮拜，無量億千，諸力解脫，禪定智慧，及佛余法，得如是乘，令諸子等，日夜劫數，常得游戲，與諸菩薩，及聲聞眾，乘此寶乘，直至道場。
以是因緣，十方諦求，更無余乘，除佛方便。
告舍利弗：汝諸人等，皆是吾子，我則是父。汝等累劫，眾苦所燒，我皆濟拔，令出三界。
此二頌明父子情深，見苦能拔。
我雖先說，汝等滅度，但盡生死，而實不滅，今所應作，唯佛智慧。
此一頌半總標昔權今實。但盡分段生死，實非如來滅度，故今日正當求佛智也。
若有菩薩，於是眾中，能一心聽，諸佛實法。諸佛世尊，雖以方便，所化眾生，皆是菩薩。若人小智，深著愛欲，為此等故，說於苦諦。眾生心喜，得未曾有，佛說苦諦，真實無異。若有眾生，不知苦本，深著苦因，不能暫舍，為是等故，方便說道。諸苦所因，貪欲為本，若滅貪欲，無所依止，滅盡諸苦，名第三諦。為滅諦故，修行於道，離諸苦縛，名得解脫。是人於何，而得解脫？但離虛妄，名為解脫，其實未得，一切解脫。佛說是人，未實滅度，斯人未得，無上道故，我意不欲，令至滅度。
此十一頌明今實昔權。佛說方便，實皆教菩薩法也，此頌今實；以下頌昔權。著於愛欲者，為說苦諦。又苦因即集之業煩惱，乃為說斷集之道，是為集諦。貪為苦本，貪滅則苦無所依，故為說第三諦之滅諦。欲求證滅，復為說修行離苦解脫之道，是為道諦。若但離虛妄以為解脫，則其所證者為有作四諦，能證無作四諦斯為一切解脫耳。由是知僅住權乘之人，實未得無上大般涅盤之道，故佛說其未實滅度。且不欲此住權之人，不取于大般涅盤之道而即至無余之滅度也。
我為法王，於法自在，安隱眾生，故現於世。汝舍利弗！我此法印，為欲利益，世間故說，在所游方，勿妄宣傳。
此言我於一切法得大自在，能契正法之理而說，契眾生之機而說，故為法王，利益眾生。若汝等不知，則勿妄宣傳也。
若有聞者，隨喜頂受，當知是人，阿惟越致。若有信受，此經法者，是人已曾，見過去佛，恭敬供養，亦聞是法。若人有能，信汝所說，則為見我，亦見於汝，及比丘僧，并諸菩薩。斯法華經，為深智說，淺識聞之，迷惑不解。一切聲聞，及辟支佛，於此經中，力所不及。汝舍利弗！尚於此經，以信得入，況余聲聞。其余聲聞，信佛語故，隨順此經，非己智分。
阿惟越致，言不退轉。信汝所說，信法寶也。則為見我及比丘并菩薩，見佛、僧二寶也。斯法華經為深智說者，以此經難信故，以信此經即當成佛故。言舍利弗汝最上根以信始能證入，余不信者益不能矣。蓋彼但以信為之，故隨順此經，而實非有能信之深智也。
又舍利弗！憍慢懈怠，計我見者，莫說此經。凡夫淺識，深著五欲，聞不能解，亦勿為說。
此明外道、凡夫具四惡、三惡者，應勿為說。憍，高縱之意。憍與慢、怠、我見為四惡。又淺識與著五欲與不能解為三惡也。
若人不信，毀謗此經，則斷一切，世間佛種。或復顰蹙，而懷疑惑，汝當聽說，此人罪報。若佛在世，若滅度後，其有誹謗，如斯經典，見有讀誦，書持經者，輕賤憎嫉，而懷結恨，此人罪報，汝今復聽：
此明不信此經，故種惡因。
其人命終，入阿鼻獄，具足一劫，劫盡更生，如是展轉，至無數劫，
此下明不信此經，故受惡果。此先釋受地獄果相。獄，即受苦之處。阿鼻，義言無間，無休息也。
從地獄出，當墮畜生，若狗野干，其形&#;瘦，黧黮疥癩，人所觸嬈，又復為人，之所惡賤，常困饑渴，骨肉枯竭，生受楚毒，死被瓦石，斷佛種故，受斯罪報。
此釋受畜生報中之狗、野干果相。&#;，音窟，頭禿貌。黧黮，深黑。疥癩，惡瘡。觸嬈，擊觸而嬈亂之也。
若作馲駝，或生驢中，身常負重，加諸杖捶，但念水草，余無所知，謗斯經故，獲罪如是。
此釋受駝、驢果相。馲駝，即駱駝。
有作野干，來入聚落，身體疥癩，又無一目，為諸童子，之所打擲，受諸苦痛，或時致死。
此釋受野干果相。
於此死已，更受蟒身，其形長大，五百由旬，聾騃無足，宛轉腹行，為諸小蟲，之所咂食，晝夜受苦，無有休息，謗斯經故，獲罪如是。
此釋受蟒身果相。咂，義同唼，鳥類口食曰唼。
若得為人，諸根闇鈍，矬陋癴躄，盲聾背傴，有所言說，人不信受，口氣常臭，鬼魅所著，貧窮下賤，為人所使，多病痟瘦，無所依怙，
此釋得惡人果後，形容丑惡也。根，即眼、耳、鼻、舌、身、意之六根。矬，音坐，平聲，短也。癴，音攣，手拘之病。躄，腳跛也。背傴，背曲也。病渴曰痟。無依怙、孤苦也。
雖親附人，人不在意，若有所得，尋復忘失。
此釋得惡人果後，無所依托。
若修醫道，順方治病，更增他疾，或復致死。若自有病，無人救療，設服良藥，而復增劇。
此釋得惡人果後，福佑淺薄。
若他反逆，抄劫竊盜，如是等罪，橫罹其殃。
此釋得惡人果後，橫罹災殃。
如斯罪人，永不見佛。眾圣之王，說法教化，如斯罪人，常生難處，狂聾心亂，永不聞法。於無數劫，如河沙，生輒聾啞，諸根不具，
此釋得惡人果後，無一善果。難處，有困難之處，使不便於聞法也。既不見佛，復難聞法，常根又缺。如是罪人，真永無受度之機緣矣。
常處地獄，如游園觀，在余惡道，如己舍宅，駝驢豬狗，是其行處，謗斯經故，獲罪如是。
此釋輪受地獄、餓鬼、畜生三惡趣之果相。
若得為人，聾盲瘖啞，貧窮諸衰，以自莊嚴，水腫乾痟，疥癩癰疽，如是等病，以為衣服，身常臭處，垢穢不凈，深著我見，增益瞋恚，淫欲熾盛，不擇禽獸，謗斯經故，獲罪如是。
此釋復得為人之諸惡果相。諸衰，容貌衰丑之總相。殘疾、貧病、丑垢之苦集於外，更有貪、瞋、癡三毒之惡行起於內，罪重障深，莫過是矣！
告舍利弗：謗斯經者，若說其罪，窮劫不盡。以是因緣，我故語汝：無智人中，莫說此經。
此結成。
若有利根，智慧明了，多聞強識，求佛道者，如是之人，乃可為說。
此明雖未發心而已具佛種性之人，即可為說。
若人曾見，億百千佛，植諸善本，深心堅固，如是之人，乃可為說。
此明既已發心，曾種施習者，可為說。既久事佛，自曾廣行布施。
若人精進，常修慈心，不惜身命，乃可為說。若人恭敬，無有異心，離諸凡愚，獨處山澤，如是之人，乃可為說。
此明曾種精進習及禪定習者，可為說。
又舍利弗！若見有人，舍惡知識，親近善友，如是之人，乃可為說。若見佛子，持戒清潔，如凈明珠，求大乘經，如是之人，乃可為說。
此明曾種智慧習及持戒習者，可為說。親善遠惡，斯即智慧。
若人無瞋，質直柔軟，常愍一切，恭敬諸佛，如是之人，乃可為說。
此明曾種忍辱習者，可為說。
復有佛子，於大眾中，以清凈心，種種因緣，譬喻言辭，說法無礙，如是之人，乃可為說。
此明發菩薩心說法利他者，可為說。
若有比丘，為一切智，四方求法，合掌頂受，但樂受持，大乘經典，乃至不受，余經一偈，如是之人，乃可為說。
此明心樂大乘，勤求佛法自度者，可為說。
如人至心，求佛舍利，如是求經，得已頂受，其人不復，志求余經，亦未曾念，外道典籍，如是之人，乃為可說。
此明遠離外道，求佛菩提者，可為說。
告舍利弗：我說是相，求佛道者，窮劫不盡。如是等人，則能信解，汝當為說，妙法華經。
此二頌結成。
中根，指須菩提、摩訶迦葉、摩訶迦旃延、摩訶目犍連等。領悟者，以如來既說三車，仍歸一乘，中根等眾聞之，領受信悟也。以是之故，後有。
上根舍利弗聞佛說法，亦曾信受了解，而未立有者，以舍利弗陳悟之經文頗短故。此次須菩提等領解，文辭特長，故專立一品。佛前以譬喻為說，而中根須菩提等即能因譬喻而了解，故現更說窮子之譬喻以陳其悟。小乘果證，如窮子甫得一地，堪謀生活，暫足衣食而已。此品實可名為窮子喻品，如法華論以七譬喻說此諸品，其義亦通。特以窮子喻實因信受了解之後始能說之，故此品以信受了解之心為本，不名為而名為。又為對治求勝妙境界果報之增上慢，故說火宅喻。今為對治執聲聞乘與如來乘無別之增上慢，故當為說此品之窮子喻也。
信以信從為義，解須如實了解，必先信從，方能了解，若不了解，即非真信。故知增上慢之千五百比丘聞法即退，為不信不解；人天會眾對佛恭敬贊嘆，似極尊信，仍為不能了解；又須菩提等於說時，亦信而未解；又人天眾中之大心凡夫，聞法雖多領解，而或不能深信：凡此種種，均不能稱為信解。必能先信佛法，由信法故，起正思惟，由是了解；信受此一乘之法，即了解此一乘之法，斯為亦信亦解，信解并彰，此則本品須菩提等之信解也。
爾時，慧命須菩提、摩訶迦旃延、摩訶迦葉、摩訶目犍連，從佛所聞未曾有法，世尊授舍利弗阿耨多羅三藐三菩提記，發希有心，歡喜踴躍，
此明歡喜。爾時，指佛說火宅喻已畢之時。慧命者，比丘從佛出家，乞食以資生命，乞法以資慧命。須菩提等已證生空之慧，且久在般若法會中演說空理，已得法性，常住大乘慧命之少分，即可由空以成就一切不空之功德，故四人者均稱慧命。
慧命，亦譯具壽，不僅色身之壽，兼有智慧之壽也。未曾有法，即佛說二乘法悉是趨入大乘之方便，此說為未曾有也。須菩提等聞授記不奇，聞為小乘人授記則奇；聞授菩薩成佛記或授聲聞人阿羅漢記不奇，聞授聲聞人佛記則奇。由是知二乘即是一乘，故身心并悅。
即從座起，整衣服，偏袒右肩，右膝著地，一心合掌，曲躬恭敬，瞻仰尊顏，而白佛言：
此明敬仰，具足身、口、意三業恭敬。從座起，喻不滯著於小乘涅盤之地。整衣，喻將以大乘為莊嚴。右肩、右膝，喻降伏小乘也。
我等居僧之首，年并朽邁，自謂已得涅盤，無所堪任，不復進求阿耨多羅三藐三菩提。
此下四人陳述其領受信解之義也。彰昔不悕中，先略釋。既為僧之上首，年復長老，又已證阿羅漢果，自謂與佛同得涅盤，復自信不能更作何事。以此種種，故更無進求妙覺之心。蓋此四人證阿羅漢果頗早，在佛成道後之數年，當時佛印可已證涅盤，而彼等不察，遂即以此為究竟也。
世尊往昔說法既久，我時在座，身體疲懈，但念空、無相、無作，於菩薩法，游戲神通，凈佛國土，成就眾生，心不喜樂。所以者何？世尊令我等出於三界，得涅盤證。又今我等年已朽邁，於佛教化菩薩阿耨多羅三藐三菩提，不生一念好樂之心。
此彰昔不悕中之廣釋也。空，即空觀，觀一切法為苦、空、無常、無我、不凈等。無相，即涅盤，即滅、盡、妙、離，無相可得。無作，即無愿，言所作已辦，觀諸有為一切無愿。菩薩法，即三十七菩提分法。游戲神通，即八相成道之法，為初地以上菩薩所共有之神通。凈佛國土，如維摩詰經所說，即以凈眾生之心者為能凈佛國土。蓋土為依報，即眾生之共業所成，而眾生之業，實依眾生之心而住。若眾生之心凈，則眾生之共業凈，共業凈則其依報之國土亦因之而凈矣。然凈眾生之心，必依佛法，故所凈之國土即為佛國土也。
成就眾生，即佛以法化度眾生，如未種善根者令種，已種善根者令成熟，已成熟者令度脫也。須菩提等於佛說大乘之法，久已熟聞，而在座之時反生疲懈，但滯著於其所證生空之法，而於一切大乘事業概不好樂。何以故？以觀此菩薩法種種悉皆空故，以自證涅盤與佛無異別無堪作故，以朽邁故，以佛所說大乘法為教化菩薩，與己無與故，此所以不起悕求也。
我等今於佛前聞授聲聞阿耨多羅三藐三菩提記，心甚歡喜，得未曾有。不謂於今忽然得聞希有之法，深自慶幸，獲大善利，無量珍寶不求自得。
忽聞此三乘唯是一乘之希有法，所獲實堪深幸，如不求而得無量珍寶也。
世尊！我等今者樂說譬喻，以明斯義。
此下說譬喻以生領解也。
譬若有人，年既幼稚，
此下喻昔不悕，復分為六，此最初發心喻也。有人，喻發大乘心；幼稚，喻發大心不久。
舍父逃逝，久住他國，或十、二十，至五十歲。
父，喻佛；舍父，喻違佛乘之教義。逃逝久住他國，喻退轉以流浪於生死之三界，而不安住於大乘心之本國也。十，喻天道；二十，喻人道；五十，喻五趣也。
年既長大，加復窮困，馳騁四方，以求衣食。漸漸游行，遇向本國。其父先來求子不得，中止一城，其家大富，財寶無量：金、銀、琉璃、珊瑚、琥珀、玻璃珠等，其諸倉庫悉皆盈溢。多有僮仆、臣佐、吏民，象、馬、車乘、牛、羊無數，出入息利，乃遍他國，商估賈客亦甚眾多。時貧窮子游諸聚落，經歷國邑，遂到其父所止之城。
年長大，喻原有之大乘心發動。窮困求衣食，喻為生死煩惱所逼迫，知求解脫。漸漸游行，喻熏習既久。遇者，不期而有之謂。遇向本國，喻忽又回向佛道也。其父求子中止一城，喻佛本教子以大乘，故於大乘中求之；求之不得，乃示現應化於三界也。
其家財富無量等，喻佛功德教化之盛。金、銀等財寶，喻法財也。倉庫，喻有為、無為功德之藏。僮仆，喻八萬四千功德。臣佐，喻佛之方便法以佐正智。象馬，喻神通教化。車乘，喻三乘。牛羊，喻萬行莊嚴。出入息利遍於他國，喻成就自利、利他功德，遍於九法界之國也。商賈，喻宣揚佛法之三乘圣眾。窮子游行經歷遂至父城，喻熏習既久，重復值佛應身於三界也。
父每念子，與子離別，五十余年，而未曾向人說如此事，但自思惟，心懷悔恨。自念老朽，多有財物，金、銀、珍寶，倉庫盈溢，無有子息，一旦終沒，財物散失，無所委付，是以殷勤每憶其子。復作是念：我若得子，委付財物，坦然快樂，無復憂慮。
此明父念子也。父曾教子發大心，今已退轉，故曰離別。未向人說者，未向菩薩說也。老朽多財物等，喻佛自身功德成熟。子息者，佛以一切眾生具出世大乘心者為子息，今已發大乘心者既以退轉，故如無子息，以小乘人不能擔荷佛法也。
世尊！爾時，窮子傭賃展轉，遇到父舍，住立門側，遙見其父踞師子床，寶幾承足，諸婆羅門、剎利居士皆恭敬圍繞，以真珠、瓔珞價直千萬莊嚴其身，吏民、僮仆手執白拂侍立左右，覆以寶帳，垂諸華旛，香水灑地，散眾名華，羅列寶物，出內取與，有如是等種種嚴飾，威德特尊。窮子見父有大力勢，即懷恐怖，悔來至此，竊作是念：此或是王，或是王等，非我傭力得物之處，不如往至貧里，肆力有地，衣食易得。若久住此，或見逼迫，強使我作。作是念已，疾走而去。
此明子見驚走也。傭賃，傭工取賃，喻樂小法。門側，喻大乘教門之側。遙見其父者，喻佛之大化身與他受用身，為十地之菩薩所可見，而聲聞眾不能見之，故曰遙見。佛以一切法空為床，以萬行為足。婆羅門、剎利、居士，喻大乘、獨覺、聲聞三乘之圣眾。吏民、僮仆等，如前已釋。散眾名華，喻施教化。羅列寶物，出內取與，亦喻自利、利他之功德。見父力勢怖悔走去者，喻此退失大乘心之人，現在苦中雖求法食，而因已自忘其原有之大乘心，遂反怯怖大乘，以為與己不類，非我所堪，轉不如小法之與己方便也。
時富長者於師子座見子便識，心大歡喜，即作是念：我財物庫藏今有所付，我常思念此子，無由見之，而忽自來，甚適我愿。我雖年朽，猶故貪惜。即遣傍人急追將還。爾時，使者疾走往捉，窮子驚愕，稱怨大喚：我不相犯，何為見捉？使者執之逾急，強牽將還。於時窮子自念無罪而被囚執，此必定死，轉更惶怖，悶絕躄地。
此明父令急捉及子遂憂惶也。見子便識，喻佛唯一乘而以大乘為心，故見曾發大心者，即能識為佛子。傍人，喻佛之大乘教義。以佛自證於大乘之理，故理即大乘之主，而教即為大乘之傍人也。我不相犯，喻我本不求大乘，即須菩提前所謂不生一念好樂之心是也。惶怖悶絕躄地，喻大乘教義強為教化，不但不能使之信受以引起其原有之大乘心，乃并其原有之善根亦遭傷斷，而將永淪於生死海矣。
父遙見之，而語使言：不須此人，勿強將來。以冷水灑面，令得醒悟，莫復與語。所以者何？父知其子志意下劣，自知豪貴，為子所難，審知是子，而以方便，不語他人云是我子。使者語之：我今放汝，隨意所趣。窮子歡喜，得未曾有，從地而起，往至貧里，以求衣食。
此明啟發權心。豪貴，喻大乘。不語他人云是我子者，喻佛本知其曾發大心，今因時機未熟，教之不利，爰隨順其意，聽用小法修行，是即方便權說，而佛初不預言其曾發大心，原為佛子也。往至貧里求食，即用小法修行之謂。
爾時，長者將欲誘引其子，而設方便，密遣二人，形色憔悴，無威德者，汝可詣彼，徐語窮子：此有作處，倍與汝直。窮子若許，將來使作。若言欲何所作，便可語之：雇汝除糞，我等二人，亦共汝作。時二使人即求窮子，既已得之，具陳上事。爾時，窮子先取其價，尋與除糞。
此明隨順誘引。二人，喻二乘之教義。理通一乘，此未明言，故云密遣。憔悴無威德，喻小乘功德缺乏莊嚴之相。除糞，喻修斷見、思等惑。二乘教義本通大乘，二乘所作亦趨一乘，而教法之力亦能助斷煩惱，故曰我等二人亦共汝作。先取價，後除糞者，喻先得聞思之慧，後起修慧也。
其父見子，愍而怪之。又以他日於窗牖中遙見子身羸瘦憔悴，糞土塵坌污穢不凈，即脫瓔珞細軟上服嚴飾之具，更著麤弊垢膩之衣，塵土坌身，右手執持除糞之器，狀有所畏，語諸作人：汝等勤作，勿得懈息！以方便故，得近其子。後復告言：咄！男子！汝常此作，勿復余去，當加汝價。諸有所須，盆器、米、面、鹽、醋之屬，莫自疑難，亦有老弊使人，須者相給，好自安意。我如汝父，勿復憂慮。所以者何？我年老大，而汝少壯，汝常作時，無有欺怠、瞋恨、怨言，都不見汝有此諸惡，如余作人。自今已後，如所生子。
此明引入二乘。羸瘦污穢等，喻雖修三慧，仍不免煩惱不凈之相。脫莊嚴之具、著麤弊之衣、執除糞之器、近與子言等，喻佛審觀眾生根器，隨順誘引之相。常作加價，喻令常修習，惑業可斷，則果位自增。盆器、米、鹽等，喻三昧功德之法。老弊使人，喻四神足解脫所修之法，言此諸功德皆可獲得也。無有欺怠等，喻已能折伏三業之惡，復已堪為佛子也。
即時，長者更與作字，名之為兒。爾時，窮子雖欣此遇，猶故自謂客作賤人，由是之故，於二十年中常令除糞。過是已後，心相體信，入出無難，然其所止，猶在本處。
此明便登果位。名為兒者，喻預圣流，已斷初果見惑也。在二十年常令除糞，喻已斷思惑，證二果、三果也。心相體信，喻識達生空，得證解脫，成四果阿羅漢也。入出無難，喻自他俱利。仍止本處，喻雖已證涅盤，而心仍著小，未能向大也。
世尊！爾時，長者有疾，自知將死不久，語窮子言：我今多有金、銀、珍寶，倉庫盈溢，其中多少，所應取與，汝悉知之。我心如是，當體此意。所以者何？今我與汝，便為不異，宜加用心，無令漏失。爾時，窮子即受教敕，領知眾物，金、銀、珍寶及諸庫藏，而無希取一餐之意。然其所止，故在本處，下劣之心亦未能舍。
有疾，喻佛念根性已熟之四人尚未度脫，懼其不得度而示現憂疾也。已證羅漢者，已不疑於大乘法，且知小乘所證之空性與大乘功德之第一義空，本自無二無別，故此云我有金、銀、珍寶等汝悉知之也。體此意，喻當體此領受各功德之意。今我與汝便為不異者，喻小乘、大乘終唯一乘。蓋小乘專取生空之門，大乘則等取生空、法空之門，然小乘所證之真如法性，則與大乘所證之第一義空及所免之分段生死，初無所異，此不異之義也。故所有自利利他之功德，當勿漏失。領知，即領取一切佛功德，且知為佛宣說此功德以教化菩薩，然自不希求，仍止於小乘之地。猶窮子雖已被長者認為己子，而仍心甘下劣，常自安止於傭工之本處也。
復經少時，父知子意漸以通泰，成就大志，自鄙先心。臨欲終時，而命其子，并會親族、國王、大臣、剎利、居士，皆悉已集，即自宣言：諸君當知！此是我子，我之所生。於某城中，舍吾逃走，竛竮辛苦，五十余年。其本字某，我名某甲，昔在本城懷憂推覓，忽於此間遇會得之，此實我子，我實其父。今我所有一切財物，皆是子有，先所出內，是子所知。
少時，喻說大法之因緣已熟。子意通泰等，喻小乘人之意，漸通入於大乘，而心已泰然向大也。臨欲終時，就法華會言之，喻應說之大法已說，應度之眾生已度，應化將畢也。以下各句，喻佛復於菩薩大眾中說：彼本佛子，我於昔曾教以菩薩法，彼忽退轉，失大乘心，墮於生死，流浪五趣。我久教化，今復成就，一切大乘法財自利利他功德，彼悉有之，與佛無異也。
世尊！是時，窮子聞父此言，即大歡喜，得未曾有，而作是念：我本無心有所希求，今此寶藏自然而至。
喻本不知好樂大乘，而不料大乘之法即由小乘權法獲之。今一開示，立知真為佛子，從佛口生也。
世尊！大富長者則是如來，我等皆似佛子，如來常說我等為子。世尊！我等以三苦故，於生死中受諸熱惱，迷惑無知，樂著小法。
合領，謂回合前喻以生領解也。此下為合昔不悕。此三小段，合最初發心、退流生死及不肯修大。三苦，指苦苦、壞苦、行苦，如前已釋。
今日世尊令我等思惟蠲除諸法戲論之糞，我等於中勤加精進，得至涅盤一日之價。既得此已，心大歡喜，自以為足，便自謂言：於佛法中勤精進故，所得弘多。
此合化以二乘。思惟，即思心所，善惡之行皆其所起。此指正思惟，故由是修習，以斷身、邊、邪、見、戒五見等法之戲論，遂斷見、思等惑，取證阿羅漢。然只證小乘涅盤，僅免分段生死，故云一日之價。糞，仍喻煩惱，諸戲論法皆是煩惱也。
然世尊先知我等心著弊欲，樂於小法，便見縱舍，不為分別汝等當有如來知見寶藏之分。世尊以方便力說如來智慧，我等從佛得涅盤一日之價，以為大得，於此大乘無有志求。我等又因如來智慧，為諸菩薩開示演說，而自於此無有志愿。所以者何？佛知我等心樂小法，以方便力隨我等說，而我等不知真是佛子。
此合示大不悕。文有數義：一、世尊知我著於貪欲，以小法為樂，即不分別說明我等亦有大乘之分；二、佛說方便權教，即是密說如來智慧，因我著於已得涅盤之價，遂不志求大乘；三、以佛說如來智慧專為菩薩，自遂無有志愿。其實佛為隨順我等之種姓，權說小乘，而我等固真為佛子也。
今我等方知世尊於佛智慧無所吝惜。所以者何？我等昔來真是佛子，而但樂小法，若我等有樂大之心，佛則為我說大乘法。於此經中唯說一乘，而昔於菩薩前毀訾聲聞樂小法者，然佛實以大乘教化。是故我等說本無心有所希求，今法王大寶自然而至，如佛子所應得者，皆已得之。
此亦有三義：一、我昔疑佛不教我以大乘為吝，今知佛早為我密說，原無所吝。若我等早知樂大，佛更早為顯說矣。二、佛雖於菩薩前毀訾聲聞，如維摩詰經所言，小乘為焦芽敗種，為貧所樂法，如蓮不出於高原之類，然佛實以大乘隱為教化。觀佛於此經唯說一乘，其意可知。三、言我等昔不知求，今已實獲，真為佛子。
爾時，摩訶迦葉欲重宣此義，而說偈言：我等今日，聞佛音教，歡喜踴躍，得未曾有。佛說聲聞，當得作佛，無上寶聚，不求自得。
此頌共八十六頌半，約分為二：初七十三頌半頌法領、喻領、合領；後十三頌，屬本品經文第三條，陳四人之荷恩。摩訶迦葉，在四人中年最長老，故以領首。
譬如童子，幼稚無識，舍父逃逝，遠到他土，周流諸國，五十余年。
此初半頌頌最初發心喻，次一頌頌退流生死喻。解均見上。
其父憂念，四方推求，求之既疲，頓止一城，造立舍宅，五欲自娛。其家巨富，多諸金銀，硨磲碼瑙，真珠琉璃，象馬牛羊，輦輿車乘，田業僮仆，人民眾多。出入息利，乃遍他國，商估賈人，無處不有。千萬億眾，圍繞恭敬，常為王者，之所愛念，群臣豪族，皆共宗重。以諸緣故，往來者眾，豪富如是，有大力勢。
一城，即大乘之化城。五欲，即凈法界等五法之樂。田業，喻智斷二德。人民，喻佛為九法界之法王，九法界眾生皆其人民。利息遍於他國，喻佛化遍行於凡圣同居土。商賈，喻傳布佛化之三乘圣眾，亦喻應現人天六道之三類化身。為王者愛念，喻為佛法性身、受用身之所護念。群臣、豪族，喻法身諸菩薩眾。豪富有勢，喻佛萬德莊嚴以自住於大乘也。
而年朽邁，益憂念子，夙夜惟念，死時將至，癡子舍我，五十余年，庫藏諸物，當如之何？
此二頌頌父念子。
爾時窮子，求索衣食，從邑至邑，從國至國，或有所得，或無所得，饑餓羸瘦，體生瘡癬。漸次經歷，到父住城，傭賃展轉，遂至父舍。
此三頌頌遇到父舍也。求索衣食，喻求離苦之人天善法。饑餓羸瘦，喻無大法食以充養此大乘種子。瘡癬，喻惡見及不持堅戒之過失。漸次經歷，喻求人天則有向上心，求解脫則有出世心，漸次求法，遂趨向於中道之大乘也。
爾時長者，於其門內，施大寶帳，處師子座，眷屬圍繞，諸人侍衛。或有計算，金銀寶物，出內財產，注記券疏。窮子見父，豪貴尊嚴，謂是國王，若國王等，驚怖自怪：何故至此？覆自念言：我若久住，或見逼迫，強驅使作。思惟是已，馳走而去，借問貧里，欲往傭作。
此六頌頌所見父相及見已驚走也。佛自住於大乘，故以大乘為宅。門，喻大乘之教。未信解大教者，均在大乘之教門外；佛因教通理，因行證果，故在門內。國王喻佛，國王等喻法身菩薩。余解見前。
長者是時，在師子座，遙見其子，默而識之，即敕使者，追捉將來。窮子驚喚，迷悶躄地，是人執我，必當見殺，何用衣食，使我至此？
此三頌頌父捉子驚也。默而識之者，喻佛以妙智觀察，於眾生界中識知此為已發大心之人也。見殺，喻本未希求，逼修大行，與死不殊。何用衣食，言但求小法，何為至此被大乘見逼也。
長者知子，愚癡狹劣，不信我言，不信是父，即以方便，更遣余人，眇目矬陋，無威德者。汝可語之，云當相雇，除諸糞穢，倍與汝價。窮子聞之，歡喜隨來，為除糞穢，凈諸房舍。
此四頌頌父命子依也。佛以方便導以小乘，令除煩惱糞，凈五蘊舍。發小心者，遂聞之歡喜矣。遣余人，喻不說大而說小。眇目，喻小乘只證生空，異於大乘圓證二空。又斷見、思惑者，即是斷貪欲，貪欲既斷，慈悲乃顯，則此心即大慈大悲之凈舍；若貪欲不斷，則此舍即不凈矣。
長者於牖，常見其子，念子愚劣，樂為鄙事。於是長者，著弊垢衣，執除糞器，往到子所，方便附近，語令勤作。既益汝價，并涂足油，飲食充足，薦席厚煖。如是苦言：汝當勤作！又以軟語，若如我子。長者有智，漸令入出，經二十年，執作家事，
此五頌半頌勸登果位也。涂足油，謂涂以防足風濕之油，為印度土人之常需，此喻修戒。飲時充足，喻修慧。薦席厚煖，喻修定。若如我子，喻許為相似佛子以誘之。入出，喻自行、教人。經二十年執作家事，喻居二乘之位，知說大乘之法也。
示其金銀，真珠玻璃，諸物出入，皆使令知。猶處門外，止宿草庵，自念貧事，我無此物。
猶處門外以下，喻雖知大乘教門之義，而自卑謂無我分，故仍止於大乘之門外也。
父知子心，漸已曠大，欲與財物，即聚親族，國王大臣，剎利居士，於此大眾，說是我子，舍我他行，經五十歲。自見子來，已二十年。昔於某城，而失是子，周行求索，遂來至此。凡我所有，舍宅人民，悉以付之，恣其所用。子念昔貧，志意下劣，今於父所，大獲珍寶，并及舍宅，一切財物，甚大歡喜，得未曾有。
佛亦如是，知我樂小，未曾說言，汝等作佛，而說我等，得諸無漏，成就小乘，聲聞弟子。
此二頌頌佛初不說我堪作佛故不悕。
佛敕我等，說最上道，修習此者，當得成佛。我承佛教，為大菩薩，以諸因緣，種種譬喻，若干言辭，說無上道。諸佛子等，從我聞法，日夜思惟，精勤修習。是時諸佛，即授其記：汝於來世，當得作佛。一切諸佛，秘藏之法，但為菩薩，演其實事，而不為我，說斯真要。如彼窮子，得近其父，雖知諸物，心不希取。我等雖說，佛法寶藏，自無志愿，亦復如是。
此八頌頌佛說大乘，專教菩薩，非正敕我故不悕。
我等內滅，自謂為足，唯了此事，更無余事。我等若聞，凈佛國土，教化眾生，都無欣樂。所以者何？一切諸法，皆悉空寂，無生無滅，無大無小，無漏無為，如是思惟，不生喜樂。我等長夜，於佛智慧，無貪無著，無復志愿，而自於法，謂是究竟。我等長夜，修習空法，得脫三界，苦惱之患，住最後身，有余涅盤。佛所教化，得道不虛，則為已得，報佛之恩。我等雖為，諸佛子等，說菩薩法，以求佛道，而於是法，求無愿樂。導師見舍，觀我心故，初不勸進，說有實利。
此十頌半頌自得涅盤，謂已滿足故不悕。內滅，已滅見、思惑，已滅分段生死也。一切諸法皆悉空寂，謂我已證空，菩薩亦空，即金剛經所謂實無有法名為菩薩也。無漏、無為，即無相觀。已報佛恩，謂我等如實修行成道，自度度他，即為已報佛恩。下復結言：佛觀我心不樂大乘，故於我等舍而不勸。此總釋其不悕之旨也。
如富長者，知子志劣，以方便力，柔伏其心，然後乃付，一切財物。佛亦如是，現希有事，知樂小者，以方便力，調伏其心，乃教大智。
此三頌法喻對明，初教方便，後說真實。
我等今日，得未曾有，非先所望，而今自得，如彼窮子，得無量寶。世尊我今，得道得果，於無漏法，得清凈眼。我等長夜，持佛凈戒，始於今日，得其果報。法王法中，久修梵行，今得無漏，無上大果。我等今者，真是聲聞，以佛道聲，令一切聞。我等今者，真阿羅漢，於諸世間，天人魔梵，普於其中，應受供養。
此七頌明我今獲得也。無漏法，指無上功德。清凈眼，指無上智慧。言今者真知得道得果，真是聲聞，真阿羅漢，而決定自當作佛矣。
世尊大恩，以希有事，憐愍教化，利益我等，無量億劫，誰能報者？手足供給，頭頂禮敬，一切供養，皆不能報。若以頂戴，兩肩荷負，於沙劫，盡心恭敬，又以美膳，無量寶衣，及諸臥具，種種湯藥，牛頭栴檀，及諸珍寶，以起塔廟，寶衣布地，如斯等事，以用供養，於沙劫，亦不能報。
此六頌半總明佛恩難報。
諸佛希有，無量無邊，不可思議，大神通力，無漏無為，諸法之王，能為下劣，忍於斯事，取相凡夫，隨宜為說。諸佛於法，得最自在，知諸眾生，種種欲樂，及其志力，隨所堪任，以無量喻，而為說法。隨諸眾生，宿世善根，又知成熟，未成熟者，種種籌量，分別知已，於一乘道，隨宜說三。
此六頌半別明佛恩難報。諸佛於法得最自在，即下文知諸眾生欲樂、隨順宿根、方便喻說等事。佛具無量無邊功德智慧，乃不居凈土，示現穢方，隨逐凡夫，因機化度。此恩最為難報，故真能如法修行者，斯真能報佛恩也已！
第二周說法中，第一節如來喻化及第二節中根領悟已釋竟，茲釋第三節佛重述成。即佛重述前所未盡之義，再伸引證，俾共了解也。成此義者，為。
為上根正說法相，而鶖子當下即能領悟斯法，故曰如來法說，鶖子法領。、二品，為中根顯說譬喻，而四人當下亦即解此譬喻，故曰如來喻說，四人喻領。今佛仍欲以喻重顯法義，故有此品。
前說佛唯一乘，方便說三，則知三乘原為一乘。而於應行權說之處，仍不能不隨宜說法，或說人天，或說二乘，或直說唯一佛乘。若必執著唯一佛乘，無別余乘，如是之說雖能契於佛之本懷，而於佛方便說法之智，即是未能了解。蓋眾生種姓，各類心性沙差別，若專執一乘之教，是即成法華論所說之第三增上慢，必有若干種姓眾生不能曲受佛乘之利益矣。為對治此種增上慢，故有此品。
曾說佛之智慧及其智慧門二均甚深，嗣於中開權顯實，方便說三，佛乘唯一，已共領悟佛之智慧甚深矣。今須說明眾生之機雖各不同，而如來說法則皆平等：或聞四諦、因緣，或聞教菩薩法，三根各潤，一雨均沾，以明佛之智慧門甚深，故說此品。
法華論十種無上云：第一為顯種子無上，故說雨譬喻。蓋此雨普潤三草，而大草取喻佛種，與中、小二草雖同被一雨，獨有大根、大莖、大枝、大葉之殊異，以此大草之種子為無上故也。為顯此種子無上故，故說此品。
藥草，總喻五乘種姓之眾生，眾生依佛教化以修行證果，猶草依土地、雨水以滋養生長也。藥不必皆草，如金石等藥是。草不必皆藥，如非藥之草等是。以藥草為喻，取其有善種無漏種，皆能對治惡煩惱疾病之功用也。
爾時，世尊告摩訶迦葉及諸大弟子：善哉！善哉！迦葉善說如來真實功德。誠如所言，如來復有無量無邊阿僧只功德，汝等若於無量億劫，說不能盡。
此贊許大迦葉之說，而加以印可也。告諸大弟子，則所示者不僅大迦葉等四人，已寓普利中、下根之意。佛意謂：唯一佛乘，方便說三，此如來不可思議之隨順眾生功德，而汝大迦葉乃能說之，故堪贊善。然如來尚有無盡藏功德，為汝等窮劫所不能盡說。此重申實法之義以廣眾心，兼以明無上之自利利他佛功德，非僅借語言所能盡顯也。阿僧只，義言無數。
迦葉當知！如來是諸法之王，若有所說，皆不虛也。
法述，謂正述法相。約分為四，此釋佛興於世。佛為眾生說法，無論說虛、說實、說有、說無，均各隨宜顯示，無不自在，能轉法輪，不為法縛，故曰法王。又所說諸法，均能契於正法之理，契於眾生之機，令各隨分獲實在之利益，故曰不虛。又不虛之義，非語言有一定軌式之謂；若以一定軌式為不虛，如佛先說小乘涅盤為究竟，後復說大乘涅盤方為究竟，則前說豈非虛語？蓋前語契機，後語契理，皆於眾生各有實益，是謂不虛。
試反證之，彼世間種種施為造作，然不久即歸破滅，以用有漏法收有漏果故，以所說非無漏，非究竟，非第一義故。更換言之，惟佛一一所說，皆無漏，皆究竟，皆第一義，故皆不虛。然非佛之智慧，亦何由能了一切種，察眾生機，說此無漏、究竟、第一義之法，使眾生證知其不虛乎？故又知惟佛之說，始皆不虛也。
於一切法，以智方便而演說之，其所說法，皆悉到於一切智地。
此釋法利群生。一切智地，即佛之究竟地。一切法之實相，非真智不能證，非語文所可示，即欲說之，亦不過以此不能及之語文，曲顯其假相而已。譬有人言：如人飲水，冷煖自知。試問此所言之冷煖，豈復彼飲水人所自證知之冷煖乎？蓋彼心自證知之冷煖，為法之自相，非語文所能及；而此設言之冷煖，只為語文上所述任何物之冷煖通相耳。然佛以方便之智，悉能隨順眾生以演說一切法；而其所說之法，亦盡契合於佛之究竟智地，使眾生莫不先後了然於佛所自證之實際理地也。
如來觀知一切諸法之所歸趣，亦知一切眾生深心所行，通達無礙，
此釋受道有殊。佛既以方便，用五乘之法隨順示教，則眾生聞此教理以起行證果者，自各異其歸趣。又眾生之心，其顯者本非難知，然由無始劫來善惡等根所發動以起於行之深心，則不易觀照而曉了，而惟佛悉能觀而知之，通達無礙。此為佛之正智，以無礙故。由是觀何眾生、說何法義，即得令曲折以赴於一切智地也。
又於諸法究盡明了，示諸眾生一切智慧。
此釋不能自達。謂佛於諸法能知究竟，故能隨順眾生根性，初與三乘，後示一乘，令諸眾生終入佛之智慧。因是益顯眾生非得佛為開示，則末由知種種差別法，悉終會歸於一切種智，故曰不能自達。
以上法述四種，又可別釋如下：以佛為法王，所說不虛一段，為總標。以佛所說法悉到一切智地一段，為開佛知見；以觀知諸法所歸趣，即系顯示真如，為示佛知見；以能知眾生深心所行，即能使眾生開悟，為悟佛知見；以示諸眾生一切智慧，即系導引眾生入於佛智，為入佛知見。於前釋之義，亦能互相顯明。
迦葉！譬如三千大千世界山川、谿谷、土地所生卉木叢林及諸藥草，種類若干，名色各異，
三千大千世界，指生佛所依之凡圣同居土。四圣、六凡，十法界之平等根本依，本為一相無相之真如。就佛之清凈本心言，為庵摩羅識；就眾生之覆障心言，遂為阿賴耶識。由是從共相業種而起於現行，因有此三千大千世界，亦為十法界所同居之依報。山川谿谷，均屬土地：高起為山，流水為川，兩山之間為谷，水之所注為谿。卉，草也；卉木叢林，言卉與木皆有叢林。復言諸藥草者，明藥草異於他草，即以喻具世、出世善法種子之五乘眾生也。五乘種子體類各別，如藥草之種類甚多；五乘之相用攸殊，如藥草之名色各異也。
密云彌布，遍覆三千大千世界，
云，喻佛之應化身，化佛非一，隨類應現於九法界，故以密云遍布喻之。化佛同時示現，隨處說法，一音圓演，異類等解，如密云之遍覆大千世界也。
一時等澍，其澤普洽卉木叢林及諸藥草，小根小莖、小枝小葉、中根中莖、中枝中葉、大根大莖、大枝大葉，諸樹大小，隨上、中、下，各有所受。一云所雨，稱其種性而得生長，華果敷實。
及時行雨曰澍。因雨平等而澍，故其澤普遍周洽於草木，而能治疾病之藥草亦等同受其滋潤也。草干曰莖。大、中、小三草之根、莖、枝、葉，次第生長，喻人天乘、聲聞獨覺乘、菩薩乘，各各依教證理，依理起行，依行得果也。又根、莖、枝、葉，亦分釋為種姓、發心、修行、得果四者。因根有大小，其所生之莖、枝、葉亦有大小，喻大乘種姓及小乘種姓既各不同，斯其所發之心，所起之行，所得之果，亦遂各有大小之不同也。
諸樹之中，但分大小樹二類。小樹，喻七地以前菩薩；大樹，喻八地以上，以具四不退故也。觀本品重頌之義，經但於二木分上、中、下三品，茲釋之如下：初、二、三、四、五地以前之菩薩為小，六、七、八地為中，九、十──二地為上也。又別釋：大樹、小樹各有上、中、下三品，以十住、十行、十回向，比小樹之三品。以相同世間人天乘之初、二、三地，比大樹之下；以四、五、六地相同出世二乘，比大樹之中；以超過世間二乘道之七、八、九、十地，比大樹之上，其義亦有所顯。生長華果敷實各稱種姓者，明稟潤之各殊也。生，喻初心；長，喻後習；華敷，喻聞教修行；果實，喻證理得果。言同受等澍之雨，而所生之饒益各有差別也。
雖一地所生，一雨所潤，而諸草木各有差別。
一地，即此大千世界之土地。雨無差別，受有差別，喻教施無差別而機益有差別，均為各各眾生所不自知也。
迦葉當知！如來亦復如是，出現於世，如大云起，以大音聲普遍世界天、人、阿修羅，如彼大云遍覆三千大千國土，
於大眾中而唱是言：我是如來、應供、正遍知、明行足、善逝、世間解、無上士、調御丈夫、天人師、佛、世尊，未度者令度，未解者令解，未安者令安，未涅盤者令得涅盤，今世後世，如實知之。我是一切知者、一切見者、知道者、開道者、說道者，汝等天、人、阿修羅眾皆應到此，為聽法故。爾時，無數千萬億眾生來至佛所而聽法。
此釋自標召集及他聞普至也。佛以所成就佛果之功德，標示於眾，此即出大音聲普遍世界之意。蓋佛所成就之自性功德，非佛自唱，則眾生無由知之也。度，即脫離苦惱。解，即斷惡修善。安，即修安樂行。得涅盤，即得佛涅盤。此亦知苦、斷集、修道、證滅之四弘愿。今世、後世如實了知，即佛之三明智，解已見前。一切知，即佛之如理、如量之二智。一切見，即如來肉眼、天眼、慧眼、法眼、佛眼之五眼。道，即佛之中道第一義諦，惟佛之真智能自證知；眾生煩惱能為道之障蔽，惟佛能開發；法性理同，眾生機異，惟佛能方便演說。故佛以此標示天人等眾，而無數千萬億種眾生悉至佛所而聽法也。
如來於時觀是眾生諸根利、鈍，精進、懈怠，隨其所堪而為說法，種種無量，皆令歡喜，快得善利。是諸眾生聞是法已，現世安隱，後生善處，以道受樂，亦得聞法；既聞法已，離諸障礙，於諸法中，任力所能，漸得入道。如彼大云雨於一切卉木叢林及諸藥草，如其種性，具足蒙潤，各得生長。
此釋佛應導利及生聞獲益也。根鈍者，為說人天法；根利者，為說二乘法；精進者，為說菩薩修行法；懈怠者，為說簡便易行之十念生西等法：此皆如來隨眾生之所堪而為說法也。眾生根性之中，利之中尤有利，鈍之中仍有鈍，根性之差別無量，即說法之方便無量，故曰種種無量，而要皆能使眾生各各獲益。
獲益之別有二：一、為世間果，如善根未種者種，未成熟者成熟，均名現世安隱。現世既能如是，故其後生亦在善道之中。以正因果之道，受正因果之樂，是為以道受樂。二、為出世間果，久聞佛法，漸離煩惱及所知之二障以入於道。或無種姓令得前果，或有種姓令得後果。若為二乘，則離見、思障礙；若為菩薩，則離無明障礙。均由是以入於無上菩提之道。如彼大云一時等澍，而草木已各隨其種性蒙潤生長矣。
如來說法，一相一味，所謂解脫相、離相、滅相，究竟至於一切種智。其有眾生聞如來法，若持讀誦，如說修行，所得功德不自覺知。所以者何？唯有如來知此眾生種相體性，念何事、思何事、修何事、云何念、云何思、云何修、以何法念、以何法思、以何法修、以何法得何法，眾生住於種種之地，唯有如來如實見之，明了無礙。如彼卉木叢林、諸藥草等，而不自知上、中、下性。
一相，即一真如相。一味，即一無漏味。因解脫煩惱障而顯之真如相，名解脫相；因離所知障而顯之真如相，為離相；因滅除二種生死而顯之真如相，為滅相。如來所說諸法，究竟不離涅盤智性。眾生聞之，隨順受持，皆得各成就其三草、二木之行果而不自覺知也。
念為聞慧，思為思慧，修為修慧。何事，即每一乘人所受為何乘教之謂。如來知此眾生念何事者，謂知此眾生所念為二乘或大乘之教，抑他乘之教也。思何事、修何事仿此。又如來知此眾生云何念、思、修者，謂知此眾生念、思、修三慧之行相也。又知其以何法念、思、修者，謂知其念、思、修三慧之體也。又知其以何法得何法者，謂知其以何行得何果，以何教得何理也。住種種地，謂如人天、二乘、菩薩等，各居自種姓之地位。蓋眾生之種相、體性及其因行、果位之各各差別，唯佛以正智觀照，盡能如實了知，而眾生各不自知，猶如草木不自知其有上、中、下三性也。
如來知是一相一味之法，所謂解脫相、離相、滅相、究竟涅盤常寂滅相，終歸於空。佛知是已，觀眾生心欲而將護之，是故不即為說一切種智。汝等迦葉甚為希有，能知如來隨宜說法，能信能受。所以者何？諸佛世尊隨宜說法，難解難知。
如來知是實法終歸於空者，以是法究竟圓滿畢竟空寂，楞嚴所謂究竟菩提為無所得者是也。眾生心欲尚有覆障，未及知此，故如來不遽為說，所以將護之令免生謗罪也。以下嘆法之難知，并再贊迦葉之能知。
爾時，世尊欲重宣此義，而說偈言：破有法王，出現世間，隨眾生欲，種種說法。如來尊重，智慧深遠，久默斯要，不務速說。有智若聞，則能信解；無智疑悔，則為永失。是故迦葉！隨力為說，以種種緣，令得正見。
有之名對無而成，始以和合而有，復以相續而有，而法界於以安立，遂顯萬有之相。然此萬有實始於一業之所成，故名業有；因業召苦，復名苦有；合上業、有為二有；統欲界、色界、無色界為三有；合生有、死有、中有、本有為四有；分觀五趣為五有；加阿修羅為六有；加仙趣為七有；又八苦之相為八有；九地、九有情居為九有；然九有均由十善道、十惡道所成，又為十有；更就果報上之四洲人類及地獄、鬼、畜、修羅之四惡趣、六欲天，并四禪天、四空天，更加大梵天、無想天、阿那含天，統為二十五有。
一真法界本無差別之相，徒以無明妄動，業相橫生，如大幻師，以大幻力現為幻相，遂成諸有。法王如佛，懼眾生之著於有也，故先破有。破之奈何？若直截根源，則即教照破此造作萬有之無明令空而已。如不能空，先令離我障，離所知障。如不能離，先令以善業代惡業，然後以不動業代善、惡業，次更以定慧均等之無漏業代不動業，由是漸可斷離無明而成破有之佛智。
又別釋數義如下：凡有法執者，必墮於因果之范圍，以皆為有為法故。佛以真智證於平等真如法性，一切有為法悉不離而離，泯絕無寄，故曰破有法王。以佛智如如，離有為之相也。又破者，破一切法；有者，有一切法，謂佛破一切遍計所執本空之法，有一切依、圓所顯本有之法也。又經云：一切法不生故般若生。故知一切有漏法破即一切無漏法有，一切有為法破即一切無為法有，一切眾生法破即一切圣人法有，一切世間法破即一切出世間法有。以破故有，此又由破而有之一釋也。本節重頌之意，以法王示現，原為隨順眾生說種種法，令終得入於佛之正見。有智、無智，悉視所堪，不務速說，致令永失也。
迦葉當知！譬如大云，起於世間，遍覆一切，慧云含潤，電光晃曜，雷聲遠震，令眾悅豫。日光揜蔽，地上清涼，靉靆垂布，如可承攬。其雨普等，四方俱下，流澍無量，率土充洽。山川險谷，幽邃所生，卉木藥草，大小諸樹，百谷苗稼，甘蔗蒲萄，雨之所潤，無不豐足，乾地普洽，藥木并茂。其云所出，一味之水，草木叢林，隨分受潤，一切諸樹，上中下等，稱其大小，各得生長。根莖枝葉，華果光色，一雨所及，皆得鮮澤。如其體相，性分大小，所潤是一，而各滋茂。
電曜，所以放光動眾；雷震，所以懾伏惡人；蔽日，喻能摧滅外道：皆頌大云之德。其雨普等四句，頌雨之功能。山川險谷句以下二頌半，頌所潤之物。其云所出句以下三頌，頌所潤各物之差別功用。如其體相下一頌，頌不自覺知。
佛亦如是，出現於世，譬如大云，普覆一切。既出於世，為諸眾生，分別演說，諸法之實。
大圣世尊，於諸天人，一切眾中，而宣是言：我為如來，兩足之尊，出於世間，猶如大云，充潤一切，枯槁眾生，皆令離苦，得安隱樂，世間之樂，及涅盤樂。諸天人眾，一心善聽，皆應到此，覲無上尊。
我為世尊，無能及者，安隱眾生，故現於世，為大眾說，甘露凈法，其法一味，解脫涅盤，以一妙音，演暢斯義，常為大乘，而作因緣。我觀一切，普皆平等，無有彼此，愛憎之心。我無貪著，亦無限礙，為一切，平等說法。如為一人，眾多亦然，常演說法，曾無他事。去來坐立，終不疲厭，充足世間，如雨普潤。貴賤上下，持戒毀戒，威儀具足，及不具足，正見邪見，利根鈍根，等雨法雨，而無懈倦。
甘露，喻法義能使人心清涼，息煩惱熱。無有愛憎，冤親平等也。我無貪著，不慳大法也。亦無限礙，不存嫉妒也。無有貴賤種性、持戒毀戒、威儀具足與否，及是否外道、根性利鈍等差別者，以但觀善根隨順度脫，此總明說法平等也。
一切眾生，聞我法者，隨力所受，住於諸地。或處人天，轉輪圣王，釋梵諸王，是小藥草。知無漏法，能得涅盤，起六神通，及得三明，獨處山林，常行禪定，得緣覺證，是中藥草。求世尊處，我當作佛，行精進定，是上藥草。又諸佛子，專心佛道，常行慈悲，自知作佛，決定無疑，是名小樹。安住神通，轉不退輪，度無量億，百千眾生，如是菩薩，名為大樹。佛平等說，如一味雨，隨眾生性，所受不同。如彼草木，所稟各異，
此九頌半頌稟潤各殊之性。蓋人天乘為小藥草，二乘為中藥草，菩薩為大藥草，七地以前菩薩為小樹，八地以上菩薩為大樹，悉各因其本具之種姓而逢潤滋長也。
佛以此喻，方便開示。種種言辭，演說一法，於佛智慧，如海一滴。我雨法雨，充滿世間，一味之法，隨力修行。如彼叢林，藥草諸樹，隨其大小，漸增茂好。
此三頌半頌稟潤滋茂之因。
諸佛之法，常以一味，令諸世間，普得具足，漸次修行，皆得道果。聲聞緣覺，處於山林，住最後身，聞法得果，是名藥草，各得增長。若諸菩薩，智慧堅固，了達三界，求最上乘，是名小樹，而得增長。復有住禪，得神通力，聞諸法空，心大歡喜，放無數光，度諸眾生，是名大樹，而得增長。如是迦葉！佛所說法，譬如大云，以一味雨，潤於人華，各得成實。
此八頌頌稟潤成實之果。
迦葉當知！以諸因緣，種種譬喻，開示佛道，是我方便，諸佛亦然。
今為汝等，說最實事，諸聲聞眾，皆非滅度，汝等所行，是菩薩道，漸漸修學，悉當成佛。
此結成經說之實法也。佛再申言二乘非究竟滅度，及汝等所行已為菩薩道，則迦葉等當知無上菩提非無己分，而正為其所應作之事也。
第二周說法中，已說如來喻化、中根領悟及佛重述成三節，此應說第四節佛為授記。授，與也；記，記別也。善與惡皆可授記，如將為阿羅漢、將墮地獄之類。又或為眾所知識之人，或為甚深微妙之義，及或有廣大殊勝之因果，均應授記。摩訶迦葉四人，以有因果各各廣大殊勝，當為授記，故有此品。
如來方便說三，則乘體有異矣。然若執著乘定有異之說，是必小乘種姓人不能成佛。今為對治此染慢及顯示乘平等故，故說此品。
能授者，為有後得智中世俗智之佛；所授者，必為可受記體性之眾生。若無此體性，則不能授之矣。故如舉外道妄執之無體性法以詢佛，佛雖一切智者，亦默置不答，以既無體性，則不可記別故。
爾時，世尊說是偈已，告諸大眾，唱如是言：我此弟子摩訶迦葉於未來世當得奉覲三百萬億諸佛世尊，供養恭敬，尊重贊嘆，廣宣諸佛無量大法，
此記別大迦葉將來成佛之因行也。恭敬尊重贊嘆，謂以身、口、意三業虔誠奉佛。廣宣大法，則為利他功德也。
於最後身得成為佛，名曰光明如來、應供、正遍知、明行足、善逝、世間解、無上士、調御丈夫、天人師、佛、世尊。
此記別號。大迦葉本有身光飲吞日月之德為本因，遂以彰其佛果。
國名光德，劫名大莊嚴，佛壽十二小劫，正法住世二十小劫，像法亦住二十小劫。
此記國名、劫名與壽量。光德者，亦以光明為國之果德。正法、像法等，解均見前。
國界嚴飾，無諸穢惡、瓦礫、荊棘、便利不凈。其土平正，無有高下、坑坎、堆阜。琉璃為地，寶樹行列，黃金為繩，以界道側，散諸寶華，周遍清凈。
此記國土莊嚴清凈之相。
其國菩薩無量千億，諸聲聞眾亦復無數。無有魔事，雖有魔及魔民，皆護佛法。
此記眷屬皆為菩薩及魔民皆知護法也。迦葉以修頭陀苦行為因，故其果報上亦無貪著五欲，嬈亂佛法之魔民魔事。
爾時，世尊欲重宣此義，而說偈言：告諸比丘，我以佛眼，見是迦葉，於未來世，過無數劫，當得作佛。而於來世，供養奉覲，三百萬億，諸佛世尊，為佛智慧，凈修梵行，供養最上，二足尊已，修習一切，無上之慧，於最後身，得成為佛。其土清凈，琉璃為地，多諸寶樹，行列道側，金繩界道，見者歡喜。常出好香，散眾名華，種種奇妙，以為莊嚴。其地平正，無有丘坑。諸菩薩眾，不可稱計。其心調柔，逮大神通，奉持諸佛，大乘經典。諸聲聞眾，無漏後身，法王之子，亦不可計，乃以天眼，不能數知。其佛當壽，十二小劫，正法住世，二十小劫，像法亦住，二十小劫。光明世尊，其事如是。
此中初一頌半標告，次十頌半頌記，末半頌結之。
爾時，大目犍連、須菩提、摩訶迦旃延等，皆悉悚栗，一心合掌，瞻仰尊顏，目不暫舍，即共同聲而說偈言：大雄猛世尊，諸釋之法王，哀愍我等故，而賜佛音聲。若知我深心，見為授記者，如以甘露灑，除熱得清涼。如從饑國來，忽遇大王膳，心猶懷疑懼，未敢即便食，若復得王教，然後乃敢食。我等亦如是，每惟小乘過，不知當云何，得佛無上慧？雖聞佛音聲，言我等作佛，心尚懷憂懼，如未敢便食。若蒙佛授記，爾乃快安樂。大雄猛世尊，常欲安世間，愿賜我等記，如饑須教食。
此長行與偈頌，標請記之式與請記之辭。悚栗，敬懼之貌。長行敘大目犍連等三人，懼不得受記及希得受記之狀。以下七頌，復分為三：初二頌頌贊請，次四頌頌喻請，後一頌頌結請。諸釋法王，謂以釋迦為姓者非止一人，而佛則諸釋中之法王也。深心，甚深懇切之心。見人受記，如受甘露，正明希望之深心。饑國，喻小乘匱乏大乘之法。大王膳，喻一乘妙法。疑懼未食，喻慮己無大乘之分，未敢領取修行也。言我等若得佛授記，則自爾欣當作佛，猶得王教食，而饑國之民始敢食於王膳。
爾時，世尊知諸大弟子心之所念，告諸比丘：是須菩提於當來世奉覲三百萬億那由他佛，供養恭敬，尊重贊嘆，常修梵行，具菩薩道，於最後身得成為佛，號曰名相如來、應供、正遍知、明行足、善逝、世間解、無上士、調御丈夫、天人師、佛、世尊。劫名有寶，國名寶生。其土平正，玻璃為地，寶樹莊嚴，無諸丘坑、沙礫、荊棘、便利之穢，寶華覆地，周遍清凈。其土人民皆處寶臺珍妙樓閣，聲聞弟子無量無邊，算數譬喻所不能知，諸菩薩眾無數千萬億那由他。佛壽十二小劫，正法住世二十小劫，像法亦住二十小劫。其佛常處虛空，為眾說法，度脫無量菩薩及聲聞眾。
此授須菩提記中之因記、果記也。那由他，即世俗數量中億、兆、京、垓之垓；但內典數量中，每一大數，均由前數自乘而得，如億億為兆，兆兆為京，京京為垓之類。垓即那由他也。須菩提了知一切法空，故一切名相空，所謂但有言說，都無實義也。以了知法唯名相故，故佛果上之德號，曰名相如來。又善現誕日，宅舍都現空相，繼復現多數寶物之相，故依報之佛國土名曰寶生，所應之劫名曰有寶。人民居處亦多珍寶臺閣，皆顯歷劫因行之德義。一切法既空，即一切事無不空，由是依空而住之大千世界亦畢竟空，則依此世界而住之佛與眾生之相更無不空。是故證第一義空之名相如來，為眾說法亦常住於空。
爾時，世尊欲重宣此義，而說偈言：諸比丘眾！今告汝等，皆當一心，聽我所說：我大弟子，須菩提者，當得作佛，號曰名相，當供無數，萬億諸佛，隨佛所行，漸具大道，最後身得，三十二相，端正姝妙，猶如寶山。其佛國土，嚴凈第一，眾生見者，無不愛樂，佛於其中，度無量眾。其佛法中，多諸菩薩，皆悉利根，轉不退輪。彼國常以，菩薩莊嚴，諸聲聞眾，不可稱數，皆得三明，具六神通，住八解脫，有大威德。其佛說法，現於無量，神通變化，不可思議。諸天人民，數如沙，皆共合掌，聽受佛語。其佛當壽，十二小劫，正法住世，二十小劫，像法亦住，二十小劫。
此頌約分為二：初一頌標告，後十一頌正告也。
爾時，世尊復告諸比丘眾：我今語汝，是大迦旃延於當來世以諸供具供養奉事八千億佛，恭敬尊重。諸佛滅後，各起塔廟，高千由旬，縱廣正等五百由旬，以金、銀、琉璃、硨磲、碼瑙、真珠、玫瑰七寶合成，眾華、瓔珞、涂香、末香、燒香、繒蓋、幢旛，供養塔廟。過是已後，當復供養二萬億佛亦復如是。供養是諸佛已，具菩薩道，
此釋授迦旃延記中之因記。迦旃延當於佛在時供養奉事，於佛滅後供養塔廟，後更值佛供養承事，始能具足菩薩修行之道。
當得作佛，號曰閻浮那提金光如來、應供、正遍知、明行足、善逝、世間解、無上士、調御丈夫、天人師、佛、世尊。其土平正，玻璃為地，寶樹莊嚴，黃金為繩，以界道側，妙華覆地，周遍清凈，見者歡喜。無四惡道：地獄、餓鬼、畜生、阿修羅道，多有天、人、諸聲聞眾及諸菩薩無量萬億，莊嚴其國。佛壽十二小劫，正法住世二十小劫，像法亦住二十小劫。
此釋授果記。閻浮那提，亦譯閻浮提，即勝金之義。閻浮提中有處出金，光最勝妙，故名。
爾時，世尊欲重宣此義，而說偈言：諸比丘眾！皆一心聽，如我所說，真實無異。是迦旃延，當以種種，妙好供具，供養諸佛。諸佛滅後，起七寶塔，亦以華香，供養舍利。其最後身，得佛智慧，成等正覺，國土清凈。度脫無量，萬億眾生，皆為十方，之所供養。佛之光明，無能勝者，其佛號曰，閻浮金光。菩薩聲聞，斷一切有，無量無數，莊嚴其國。
此七頌分二：一頌標告，六頌正告。
爾時，世尊復告大眾：我今語汝：是大目犍連當以種種供具供養八千諸佛，恭敬尊重。諸佛滅後，各起塔廟，高千由旬，縱廣正等五百由旬，以金、銀、琉璃、硨磲、碼瑙、真珠、玫瑰，七寶合成，眾華、瓔珞、涂香、末香、燒香、繒蓋、幢旛，以用供養。過是已後，當復供養二百萬億諸佛亦復如是，當得成佛，號曰多摩羅跋栴檀香如來、應供、正遍知、明行足、善逝、世間解、無上士、調御丈夫、天人師、佛、世尊。劫名喜滿，國名意樂。其土平正，玻璃為地，寶樹莊嚴，散真珠華，周遍清凈，見者歡喜。多諸天、人、菩薩、聲聞，其數無量。佛壽二十四小劫，正法住世四十小劫，像法亦住四十小劫。
此授大目犍連之因記、果記也。大目犍連之因記，同於迦旃延。其果記，則佛之壽量與正法、像法住世之劫，均倍於前。多摩羅跋：多，性也；摩羅跋，亦譯摩羅波，即庵摩羅，義言無垢；跋，為賢義，總云性無垢賢栴檀香。喻佛性賢善身無垢，具功德之香，能熏發眾生善根也。
爾時，世尊欲重宣此義，而說偈言：我此弟子，大目犍連，舍是身已，得見八千，二百萬億，諸佛世尊，為佛道故，供養恭敬，於諸佛所，常修梵行，於無量劫，奉持佛法。諸佛滅後，起七寶塔，長表金剎，華香伎樂，而以供養，諸佛塔廟，漸漸具足，菩薩道已，於意樂國，而得作佛，號多摩羅，栴檀之香。其佛壽命，二十四劫，常為天人，演說佛道。聲聞無量，如河沙，三明六通，有大威德。菩薩無數，志固精進，於佛智慧，皆不退轉。佛滅度後，正法當住，四十小劫，像法亦爾。
此重頌有十，約分為二：初五頌因記，後五頌果記。
我諸弟子，威德具足，其數五百，皆當授記，於未來世，咸得成佛。我及汝等，宿世因緣，吾今當說，汝等善聽。
頌內於五百弟子特為標明應當授記，即為起下文三周說法之緣由也。
正宗分為顯一乘之境，有三周說法，其中法說利上根，喻說化中根，今已釋竟。為利下根，乃說因緣，是為第三周說法因，說利下根之緣起。此第三周因說利下根，共分四節，其第一節為佛正喻化，釋之者即此。
本品經文分二：一曰、說宿因令念退大就小；二曰、顯今果令知舍權趨實。化城喻之前，雖先已敘述宿昔因緣以利下根，而佛之正意，則尤在對治阿羅漢等，令勿執著於化城之小涅盤，而當進趨於無上佛乘之寶所，故以化城喻為名也。
上、中根既皆受記，而前品之末云五百弟子皆當授記，是下根終當得記，已露端倪。然恐此下根人不易領解，今欲假說因緣，使之興起信解，故說此品。又此品為對治有定之增上慢人而說，若凡夫、若阿羅漢，其所得禪定與涅盤，均屬暫許取為休息之化城，而不容著為究竟。蓋凡夫所得之四禪、四定，僅暫伏惑種，不生現行。即阿羅漢亦只得解脫道時才證於法性，而一剎那間分別心起，其所取之境已非先時所證之法性，而為分別心所另取之境矣；若便執此以為究竟，實即取於滅受想定，并非涅盤，故仍屬化城，未躋究竟。今欲令行者不滯於中途自證之境界，故說此品。
化城之喻，雖通對治各類眾生之執著，而此品正被之機，則指住小乘涅盤為究竟之阿羅漢等眾也。
佛告諸比丘：乃往過去無量無邊不可思議阿僧只劫，爾時有佛，名大通智勝如來、應供、正遍知、明行足、善逝、世間解、無上士、調御丈夫、天人師、佛、世尊。其國名好城，劫名大相。諸比丘！彼佛滅度已來，甚大久遠，譬如三千大千世界所有地種，假使有人磨以為墨，過於東方千國土，乃下一點，大如微塵，又過千國土，復下一點，如是展轉，盡地種墨，於汝等意云何？是諸國土，若算師、若算師弟子，能得邊際，知其數不？不也，世尊！諸比丘！是人所經國土，若點不點，盡抹為塵，一塵一劫，彼佛滅度已來，復過是數無量無邊百千萬億阿僧只劫。
此下敘說過去因緣，以領會佛之自身事也。甚大久遠者，言此佛去今久遠之時分甚大也。地種者，地為四大之一，以能為發生之因，故名為種。地種，即專指大千世界中地大之質而言。地種盡磨為墨，顯成墨之多；過千國土始下一點，顯用墨之少；墨多點少，展轉卒至於墨盡，顯所經國土之多。每過千國土，即下一點，為所點之國；其所超越之九百九十九國土，即為不點之國；合此點不點之國土盡抹為塵，顯塵數之多。以如是一塵一劫之劫數，而大通智勝如來去今之劫數乃更過之，其久遠甚大如是。
我以如來知見力故，觀彼久遠，猶若今日。
此顯如來之智能見也。知見力，即如來之大圓鏡智。佛智甚深，於古今剎海，皆於一念中等如顯現。
爾時，世尊欲重宣此義，而說偈言：我念過去世，無量無邊劫，有佛兩足尊，名大通智勝。如人以力磨，三千大千土，盡此諸地種，皆悉以為墨。過於千國土，乃下一塵點，如是展轉點，盡此諸塵墨。如是諸國土，點與不點等，復盡抹為塵，一塵為一劫，此諸微塵數，其劫復過是，彼佛滅度來，如是無量劫。如來無礙智，知彼佛滅度，及聲聞菩薩，如見今滅度。諸比丘當知！佛智凈微妙，無漏無所礙，通達無量劫。
初五頌頌時久遠，後二頌頌己能見。見甲而遺乙謂之漏，見彼不見此謂之礙，佛以無漏、無礙之智，見彼佛及其聲聞、菩薩之滅度，宛如見之於今日，所以為凈妙之智也。
佛告諸比丘：大通智勝佛壽五百四十萬億那由他劫，其佛本坐道場，破魔軍已，垂得阿耨多羅三藐三菩提，而諸佛法不現在前。如是一小劫，乃至十小劫，結跏趺坐，身心不動，而諸佛法猶不在前。爾時，忉利諸天先為彼佛於菩提樹下敷師子座，高一由旬。佛於此坐，當得阿耨多羅三藐三菩提。適坐此座，時諸梵天王雨眾天華，面百由旬，香風時來，吹去萎華，更雨新者，如是不絕，滿十小劫，供養於佛，乃至滅度，常雨此華。四王諸天為供養佛，常擊天鼓，其余諸天作天伎樂，滿十小劫，至於滅度亦復如是。諸比丘！大通智勝佛過十小劫，諸佛之法乃現在前，成阿耨多羅三藐三菩提。
道場，謂菩提場，即非證菩提不起於座之場。破魔軍，謂破煩惱魔、五蘊魔、死魔、天魔。佛法現在前，謂證於一切種智。師子座，即佛座。大通如來端坐道場，歷十小劫，過此以後，佛法乃得現前，顯大道難成之相。諸天之華供養、樂供養，亦滿十小劫；至佛滅度，仍復如是，顯天人供養之相。又諸佛之法乃現在前，成阿耨多羅三藐三菩提者，此為諸佛自證之境，豈眾生所能測度！惟佛從自證之性海中，發起大悲心以回向於眾生界，自為標示，由是眾生始獲知佛之成道因緣耳。
其佛未出家時有十六子，其第一者，名曰智積。諸子各有種種珍異玩好之具，聞父得成阿耨多羅三藐三菩提，皆舍所珍，往詣佛所。諸母涕泣而隨送之，其祖轉輪圣王與一百大臣及余百千萬億人民，皆共圍繞，隨至道場，咸欲親近大通智勝如來，供養恭敬，尊重贊嘆。到已，頭面禮足，繞佛畢已，一心合掌，瞻仰世尊，以偈頌曰：大威德世尊，為度眾生故，於無量億歲，爾乃得成佛。諸愿已具足，善哉吉無上！世尊甚希有，一坐十小劫，身體及手足，靜然安不動。其心常憺怕，未曾有散亂，究竟永寂滅，安住無漏法。今者見世尊，安隱成佛道，我等得善利，稱慶大歡喜。眾生常苦惱，盲瞑無導師，不識苦盡道，不知求解脫，長夜增惡趣，減損諸天眾，從冥入於冥，永不聞佛名。今佛得最上，安隱無漏道，我等及天人，為得最大利，是故咸稽首，歸命無上尊。
此釋王子詣佛供養禮贊。詣所繞佛為禮，偈頌為贊。減損諸天眾，即減少善道眾生之意；惡趣增多，故善道減少也。
爾時，十六王子偈贊佛已，勸請世尊轉於法輪，咸作是言：世尊說法，多所安隱，憐愍饒益諸天人民。重說偈言：世雄無等倫，百福自莊嚴，得無上智慧，愿為世間說，度脫於我等，及諸眾生類，為分別顯示，令得是智慧。若我等得佛，眾生亦復然。世尊知眾生，深心之所念，亦知所行道，又知智慧力，欲樂及修福，宿命所行業，世尊悉知已，當轉無上輪。
此釋請轉法輪。佛於諸天人民，以大慈故，多所安隱；以大悲故，多所憐愍饒益；以一切智故，能知一切眾生根性、欲樂、三世因緣，而為之轉無上法輪也。
佛告諸比丘：大通智勝佛得阿耨多羅三藐三菩提時，十方各五百萬億諸佛世界六種震動，其國中間幽冥之處，日月威光所不能照，而皆大明。其中眾生各得相見，咸作是言：此中云何忽生眾生？又其國界諸天宮殿，乃至梵宮，六種震動，大光普照，遍滿世界，勝諸天光。
其國中間幽冥之處，謂兩世界中間日月不及照臨之處，如世界邊際為鐵圍山等是。
爾時，東方五百萬億諸國土中，梵天宮殿光明照曜倍於常明，諸梵天王各作是念：今者宮殿光明，昔所未有，以何因緣而現此相？是時，諸梵天王即各相詣，共議此事，時彼眾中有一大梵天王，名救一切，為諸梵眾而說偈言：我等諸宮殿，光明昔未有，此是何因緣？宜各共求之。為大德天生，為佛出世間？而此大光明，遍照於十方。
此東方梵天因光驚問，而救一切梵天王集議推求也。十方梵天，因光而推瑞相，因瑞相而推因緣，於是請轉法輪。此先始於東方。諸天中之具威德者，將生之時光明先現，故共疑為大德天生。
爾時，五百萬億國土諸梵天王與宮殿俱，各以衣裓盛諸天華，共詣西方，推尋是相，見大通智勝如來處于道場菩提樹下，坐師子座，諸天、龍王、乾闥婆、緊那羅、摩睺羅伽、人、非人等，恭敬圍繞，及見十六王子請佛轉法輪。即時，諸梵天王頭面禮佛，繞百千匝，即以天華而散佛上，其所散華如須彌山，并以供養佛菩提樹，其菩提樹高十由旬。華供養已，各以宮殿奉上彼佛，而作是言：惟見哀愍饒益我等，所獻宮殿，愿垂納受！時諸梵天王即於佛前一心同聲以偈頌曰：世尊甚希有，難可得值遇，具無量功德，能救護一切。天人之大師，哀愍於世間，十方諸眾生，普皆蒙饒益。我等所從來，五百萬億國，舍深禪定樂，為供養佛故。我等先世福，宮殿甚嚴飾，今以奉世尊，惟愿哀納受！
此釋共詣西方尋光詣佛及禮贊供養。色界天眾之依正二報，俱各隨身自有，故云諸梵天王與宮殿俱，及各以宮殿奉上彼佛。
爾時，諸梵天王偈贊佛已，各作是言：惟愿世尊轉於法輪，度脫眾生，開涅盤道！時諸梵天王一心同聲而說偈言：世雄兩足尊，惟愿演說法，以大慈悲力，度苦惱眾生！爾時，大通智勝如來默然許之。
此釋東方梵天請轉法輪，而佛已默許也。
又諸比丘！東南方五百萬億國土諸大梵王各自見宮殿光明照曜，昔所未有，歡喜踴躍，生希有心，即各相詣，共議此事。時彼眾中，有一大梵天王，名曰大悲，為諸梵眾而說偈言：是事何因緣，而現如此相？我等諸宮殿，光明昔未有。為大德天生，為佛出世間？未曾見此相，當共一心求。過千萬億土，尋光共推之，多是佛出世，度脫苦眾生。
此東南方梵天因光驚問，而大悲梵天王集議推求也。大悲梵王於大德天生，及有佛出世二疑問中，獨信為有佛出世，與前稍異。
爾時，五百萬億諸梵天王與宮殿俱，各以衣裓盛諸天華，共詣西北方，推尋是相，見大通智勝如來處於道場菩提樹下，坐師子座，諸天、龍王、乾闥婆、緊那羅、摩睺羅伽、人、非人等，恭敬圍繞，及見十六王子請佛轉法輪。時諸梵天王頭面禮佛，繞百千匝，即以天華而散佛上，所散之華如須彌山，并以供養佛菩提樹。華供養已，各以宮殿奉上彼佛，而作是言：惟見哀愍饒益我等，所獻宮殿，愿垂納受！爾時，諸梵天王即於佛前一心同聲以偈頌曰：圣主天中王，迦陵頻伽聲，哀愍眾生者，我等今敬禮。世尊甚希有，久遠乃一現，一百八十劫，空過無有佛。三惡道充滿，諸天眾減少，今佛出於世，為眾生作眼。世間所歸趣，救護於一切，為眾生之父，哀愍饒益者，我等宿福慶，今得值世尊。
此釋共詣西北方尋光詣佛及禮贊供養。圣主，頌大通智勝。天中王，謂佛本為天中之天，如為之王也。迦陵頻伽，妙音之鳥，喻佛說教之慈妙。
爾時，諸梵天王偈贊佛已，各作是言：惟愿世尊哀愍一切，轉於法輪，度脫眾生！時諸梵天王一心同聲而說偈言：大圣轉法輪，顯示諸法相，度苦惱眾生，令得大歡喜。眾生聞此法，得道若生天，諸惡道減少，忍善者增益。爾時，大通智勝如來默然許之。
此釋東南方梵天請轉法輪，而佛默然許之。
又諸比丘！南方五百萬億國土諸大梵王各自見宮殿光明照曜，昔所未有，歡喜踴躍，生希有心，即各相詣，共議此事：以何因緣，我等宮殿有此光曜？時彼眾中有一大梵天王，名曰妙法，為諸梵眾而說偈言：我等諸宮殿，光明甚威曜，此非無因緣，是相宜求之。過於百千劫，未曾見是相，為大德天生，為佛出世間？
此南方梵天因光驚問，而妙法梵王集議推求也。
爾時，五百萬億諸梵天王與宮殿俱，各以衣裓盛諸天華，共詣北方，推尋是相，見大通智勝如來處于道場菩提樹下，坐師子座，諸天、龍王、乾闥婆、緊那羅、摩睺羅伽、人、非人等，恭敬圍繞，及見十六王子請佛轉法輪。時諸梵天王頭面禮佛，繞百千匝，即以天華而散佛上，所散之華如須彌山，并以供養佛菩提樹。華供養已，各以宮殿奉上彼佛，而作是言：惟見哀愍饒益我等，所獻宮殿，愿垂納受！爾時，諸梵天王即於佛前一心同聲以偈頌曰：世尊甚難見，破諸煩惱者，過百三十劫，今乃得一見。諸饑渴眾生，以法雨充滿，昔所未曾睹，無量智慧者，如優曇鉢華，今日乃值遇。我等諸宮殿，蒙光故嚴飾，世尊大慈愍，惟愿垂納受！
此釋共詣北方尋光詣佛及禮贊供養。
爾時，諸梵天王偈贊佛已，各作是言：惟愿世尊轉於法輪，令一切世間諸天、魔、梵、沙門、婆羅門，皆獲安隱，而得度脫！時諸梵天王一心同聲以偈頌曰：惟愿天人尊，轉無上法輪，擊於大法鼓，而吹大法螺，普雨大法雨，度無量眾生！我等咸歸請，當演深遠音。爾時，大通智勝如來默然許之。
此釋南方梵天請轉法輪，而佛默然許之。
西南乃至下方亦復如是。
此省敘各方，謂西南方、西方、西北方、北方、東北方、下方。此六方之因光驚問，尋光詣佛，請轉法輪，均各相同。
爾時，上方五百萬億國土諸大梵王皆悉自睹所止宮殿光明威曜，昔所未有，歡喜踴躍，生希有心，即各相詣，共議此事：以何因緣，我等宮殿有斯光明？時彼眾中有一大梵天王，名曰尸棄，為諸梵眾而說偈言：今以何因緣，我等諸宮殿，威德光明曜，嚴飾未曾有？如是之妙相，昔所未聞見，為大德天生，為佛出世間？
此上方梵天因光驚問，而尸棄梵王集議推求也。尸棄，即火頂，如前已釋。
爾時，五百萬億諸梵天王與宮殿俱，各以衣裓盛諸天華，共詣下方，推尋是相，見大通智勝如來處於道場菩提樹下，坐師子座，諸天、龍王、乾闥婆、緊那羅、摩睺羅伽、人、非人等，恭敬圍繞，及見十六王子請佛轉法輪。時諸梵天王頭面禮佛，繞百千匝，即以天華而散佛上，所散之華如須彌山，并以供養佛菩提樹。華供養已，各以宮殿奉上彼佛，而作是言：惟見哀愍饒益我等，所獻宮殿，愿垂納受！時諸梵天王即於佛前一心同聲以偈頌曰：善哉見諸佛，救世之圣尊！能於三界獄，勉出諸眾生。普智天人尊，哀愍群萌類，能開甘露門，廣度於一切。於昔無量劫，空過無有佛，世尊未出時，十方常闇瞑，三惡道增長，阿修羅亦盛，諸天眾轉減，死多墮惡道。不從佛聞法，常行不善事，色力及智慧，斯等皆減少。罪業因緣故，失樂及樂想，住於邪見法，不識善儀則，不蒙佛所化，常墮於惡道。佛為世間眼，久遠時乃出，哀愍諸眾生，故現於世間。超出成正覺，我等甚欣慶，及余一切眾，喜嘆未曾有。我等諸宮殿，蒙光故嚴飾，今以奉世尊，惟垂哀納受！愿以此功德，普及於一切，我等與眾生，皆共成佛道！
此釋共詣下方尋光詣佛及禮贊供養。失樂及樂想，謂以罪業因緣，失去人天樂果及此福樂之因。樂想，即樂因也。
爾時，五百萬億諸梵天王偈贊佛已，各白佛言：惟愿世尊轉於法輪，多所安隱，多所度脫！時諸梵天王而說偈言：世尊轉法輪，擊甘露法鼓，度苦惱眾生，開示涅盤道。惟愿受我請，以大微妙音，哀愍而敷演，無量劫習法！
此釋上方梵天請轉法輪。以上明大通智勝如來成佛之久，得道之艱，故十方世界梵王愿轉法輪，殷勤啟請，求之者眾。
爾時，大通智勝如來受十方諸梵天王及十六王子請，即時三轉十二行法輪，若沙門、婆羅門，若天、魔、梵，及余世間所不能轉。
此釋大通智勝如來許可為轉，并明轉此法輪非余眾所能也。所轉法輪為何？即四諦與十二因緣之法也。三轉者，謂每於一法必有三轉，茲先假四諦中之苦諦釋之：如說苦法，佛必先示苦之事相，如廣說三界二十五有中之三苦、八苦、一百八苦、種種逼迫不自在之相，以顯苦之事，此名示相轉。次復各各說明苦之所由來，以明苦之理，雖苦之理非即是苦，然理通於三界各苦之事相，故須明苦理乃知苦之諦實不虛，此名勸修轉。次更說苦之實性，若明實性，則苦無自性，即以真如法身實相之性為性。茍證知此，則苦之事相與苦之理，均了不可得，此明作證轉。是謂三轉。若集、若滅、若道，亦復如是。以四諦各有三轉，故名十二行法輪。沙門、婆羅門，均修行者，能有智慧。魔天與梵天，均有大勢力之天。世間，指一切有情言。此諸人眾，皆不能轉此法輪，以明彼佛獨能正證而遍說也。
謂是苦，是苦集，是苦滅，是苦滅道，
此彰所轉之境中之四諦法也。此所謂苦，通指三界依正二報而言，謂三界所得之報皆是苦也。依正二報之苦，何以有？以有集故。謂集合惑因與業緣以生起，致得有此果也。惑，謂貪、瞋、癡三毒之煩惱；業，謂善業、惡業與不善不惡之不動業三者，是故集為苦因。然苦與苦因，均可滅而盡也。云何能滅？當斷惑，即斷煩惱使不生業。
蓋煩惱之所由起與所由增，皆由居三界內不知有苦，不知苦則生於貪欲，貪欲則執於我及執有我所依之境。若證知此和合相續之假相我并非真實，則我相滅，我相滅則我所有相滅，貪欲滅則苦因滅，即集滅故苦滅。欲滅苦，必滅苦因而後苦滅，故當修所以能知苦、斷集、證滅之圣道。
以上略說四諦之體，為有作四諦，謂以分段生死十二因緣名苦，惑業名集，擇滅名滅，而生空智品為道也。若無作四諦，則以變易生死五蘊名苦，所知障名集，無住涅盤名滅，而法空智品名道。蓋四諦之法，其義至為深廣，攝諸法盡，通於大小乘，故佛言二乘圣人猶有所不能盡知也。經文於示相轉、勸修轉、作證轉三者中，但舉示相轉以例其余，故曰是苦、是苦集云云，猶言是苦相、是苦集相云云也。
及廣說十二因緣法：無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱；無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅。
此彰所轉之境中十二因緣法也。能發生者為因，助發生者為緣。此法亦名十二因緣起，又名十二有支。無明即迷於真實義之理及異熟果之事也。迷故起種種妄動，故曰無明緣行。妄動熏為業種，至成熟時，前異熟識既舍，即引生後異熟識，故曰行緣識。識，即第八識也。報識既起，攬色為身，即有色、受、想、行、識之五陰，故曰識緣名色。名，即指受、想、行、識之四陰也。由有五陰，故起眼、耳、鼻、舌、身、意之六入，故曰名色緣六入。
根、塵和合為觸，故曰六入緣觸。因根、塵和合，而有違境、順境、不違順境之不同，遂起苦受、樂受、舍受三者之差別，故曰觸緣受。以有受故，內身外境起於貪戀，故曰受緣愛。愛則執著，起我、我所，故曰愛緣取。執著之業因既熟，必受後有之報，故曰取緣有。後有之依報，厥惟身相，故曰有緣生。有生則有少壯之假相，故其對待之相為衰老；有生則有滅，故其對待之相為死；有生則有苦苦、壞苦、行苦之互相逼迫，故有憂悲苦惱：故曰生緣老死憂悲苦惱。
以上種種雜染之法，順序而緣起，名為雜染流轉觀。此諸染法緣起之究竟卒歸於苦，而苦之始因則為無明，故能破除無明，始為究竟不受後有。而云無無明盡者，以體即如來所證之甚深法性也。無明滅則行滅以下十一句清凈之法，名為清凈還滅觀。本節佛說四諦、十二因緣，均為三乘相同之法。
佛於天人大眾之中說是法時，六百萬億那由他人以不受一切法故，而於諸漏心得解脫，皆得深妙禪定、三明、六通，具八解脫。第二、第三、第四說法時，千萬億河沙那由他等眾生亦以不受一切法故，而於諸漏心得解脫。從是已後，諸聲聞眾無量無邊不可稱數。
大通智勝如來正轉法輪，共有四會。說是四諦、十二因緣之初會時，得證二乘之解脫果者，已有六百萬億那由他人之多。及第二、三、四等會時，則饒益彌眾。僅言聲聞眾者，以現尚未說大乘故無菩薩也。不受一切法，謂於一切外境界受、內果報受之中皆不樂受，不受故不愛，不愛故不取，不取故不有，故無生老死憂悲苦惱，而得取證於有余涅盤也。諸漏，指見、思煩惱。由證解脫，故能得超過世間，得與慧相應之深妙禪定。三明等均見前解。
爾時，十六王子皆以童子出家而為沙彌，諸根通利，智慧明了，已曾供養百千萬億諸佛，凈修梵行，求阿耨多羅三藐三菩提，俱白佛言：世尊！是諸無量千萬億大德聲聞皆已成就，世尊亦當為我等說阿耨多羅三藐三菩提法，我等聞已，皆共修學。世尊！我等志愿，如來知見，深心所念，佛自證知。爾時，轉輪圣王所將眾中，八萬億人見十六王子出家，亦求出家，王即聽許。
此釋諸子出家啟請及臣佐隨從出家。沙彌，義言息爭，亦言行慈，又言求寂，謂出家發愿志求涅盤也。所受戒為十戒，隨順比丘修習律儀，蓋初出家者之稱。根利復多智慧，悉由久供養佛，曾發大心，此明王子之德。昔轉小乘法輪，利益聲聞，皆已成就，今當開示大乘，遂我等求佛知見之志愿，此明啟請說法之意。末言：我等既有志愿，久發此心且又甚深，今以此深心念於如來知見，當為如來觀根之智所證知也。
爾時，彼佛受沙彌請，過二萬劫已，乃於四眾之中說是大乘經，名妙法蓮華、教菩薩法、佛所護念。說是經已，十六沙彌為阿耨多羅三藐三菩提故，皆共受持諷誦通利。說是經時，十六菩薩沙彌皆悉信受，聲聞眾中亦有信解，其余眾生千萬億種皆生疑惑。佛說是經，於八千劫未曾休廢。說此經已，即入靜室，住於禪定八萬四千劫。
此中分為五：一、明說法之時；二、明所說之法；三、明沙彌領悟；四、明三根領悟；五、明說法時期。大通如來已許十六王子之請，乃過二萬劫後始為說者，明待說法之機成熟，且明佛壽甚長。其所遲延之二萬劫，在彼佛臘中并不見為過久也。大乘經，即大乘法，茍聞是經，皆當成佛，為佛之不共法，故名大乘。是經全說實法，盡稱佛之本懷而說，故為佛所護念。專教菩薩，故曰教菩薩法。
諷誦為聞慧，通利為思慧，受持為修慧，此明十六沙彌之領悟。沙彌信受，即頓悟菩薩，為上根；聲聞信解，即漸悟菩薩，為中根；余眾須因疑啟悟，為下根。此諸千萬億種眾生，或居聲聞地，或居辟支地，或處凡夫地，本具善根，但未成熟，故尚須如來喻化也，故曰三根領悟。佛說經八千劫，復入靜室住八萬四千劫，謂佛入禪定之室，不起於座，共經如是劫。總言說經、住定時期之久，益以明佛壽之長也。
是時，十六菩薩沙彌知佛入室寂然禪定，各升法座，亦於八萬四千劫為四部眾廣說分別妙法華經，一一皆度六百萬億那由他河沙等眾生，示教利喜，令發阿耨多羅三藐三菩提心。
此釋諸子傳燈，謂依佛教化，等說是經，為傳佛之心燈也。佛住定八萬四千劫，十六菩薩沙彌即於是劫期內，亦廣說是妙法蓮華經。且所度甚眾，亦皆令發無上覺心，此所謂傳佛心燈也。示教利喜，謂指示其本有之無上覺心，教之以菩薩修行之道，行有成就，故獲善利，功德自在，故有法喜也。
大通智勝佛過八萬四千劫已，從三昧起，往詣法座，安詳而坐，普告大眾：是十六菩薩沙彌甚為希有！諸根通利，智慧明了，已曾供養無量千萬億數諸佛，於諸佛所常修梵行，受持佛智，開示眾生，令入其中，汝等皆當數數親近而供養之。所以者何？若聲聞、辟支佛及諸菩薩能信是十六菩薩所說經法，受持不毀者，是人皆當得阿耨多羅三藐三菩提如來之慧。
此謂勸人親近十六菩薩沙彌，并信持其所說之經法也。受持二句，言自度度他。諸菩薩，指初發心之菩薩而言。
佛告諸比丘：是十六菩薩常樂說是妙法蓮華經，一一菩薩所化六百萬億那由他河沙等眾生，世世所生，與菩薩俱，從其聞法，悉皆信解，以此因緣得值四萬億諸佛世尊，於今不盡。
此言是經化度之益，至為常久。十六菩薩既樂常說是經，一一菩薩每次法會所親化度者，又如是之眾，而此眾生生生劫劫，復從菩薩聞法修行，各各皆得後先成佛。以是知十方三世所有法華會上諸大菩薩及一切眾生，互相值遇，蓋莫不具有夙世殊勝因緣，所以能共相饒益於無盡也。
諸比丘！我今語汝：彼佛弟子十六沙彌，今皆得阿耨多羅三藐三菩提，於十方國土現在說法，有無量百千萬億菩薩聲聞以為眷屬。其二沙彌，東方作佛：一名阿閦，在歡喜國，二名須彌頂。東南方二佛：一名師子音，二名師子相。南方二佛：一名虛空住，二名常滅。西南方二佛：一名帝相，二名梵相。西方二佛：一名阿彌陀，二名度一切世間苦惱。西北方二佛：一名多摩羅跋栴檀香神通，二名須彌相。北方二佛：一名云自在，二名云自在王。東北方佛名壞一切世間怖畏。第十六，我釋迦牟尼佛，於娑婆國土成阿耨多羅三藐三菩提。
釋成今日諸佛之名號國土。約分為二：一曰、標成佛現利群生，即十六沙彌皆得正覺，現在說法，無量眷屬一節；二曰、顯異名成佛處所，即八方諸佛國土等是。阿閦，佛名，義言不動。歡喜，國名，維摩詰經亦作妙喜。須彌頂，義言妙高。阿彌陀，義言無量壽。余如本文，或見前解。
諸比丘！我等為沙彌時，各各教化無量百千萬億河沙等眾生，從我聞法，為阿耨多羅三藐三菩提。此諸眾生於今有住聲聞地者，我常教化阿耨多羅三藐三菩提，是諸人等應以是法漸入佛道。所以者何？如來智慧難信難解，爾時所化無量河沙等眾生者，汝等諸比丘及我滅度後未來世中聲聞弟子是也。
此言我昔日所化度之眾生為誰，即今者汝等比丘與未來之聲聞弟子是也。此諸眾生，於夙世中固已熟聞大乘之法，特或因怯弱之故，今已退轉而墮於聲聞；或本為菩薩，今為應化示現而隱於聲聞，以共住於我諸聲聞地弟子之中。然我仍以大乘常時教化，使終由漸以入於佛道也。蓋眾生法廣，如來法高，佛之智慧不易信解，必久漸熏習始可夙因不昧。如來於法華會以前，說般若等經，即是方便密化大乘之意。
我滅度後，復有弟子不聞是經，不知不覺菩薩所行，自於所得功德生滅度想，當入涅盤。我於余國作佛，更有異名，是人雖生滅度之想，入於涅盤，而於彼土求佛智慧，得聞是經，唯以佛乘而得滅度，更無余乘，除諸如來方便說法。
此釋疑難，謂佛滅度後，聲聞弟子有不易成佛之疑難也。佛既滅度，所有夙曾值佛之弟子，其所生之時，所處之國，未必盡有此大乘經典，故或致不聞是經。然以曾植善根故，亦知問道求法，殷勤修習。徒以未聞此經之故，雖其所行已為入於菩薩修行之道，而不自知覺，且於自所成就之功德誤以為究竟滅度，即思入住於小乘涅盤。如是之人，豈非有終難成佛之疑乎？佛復釋之云：如來八相成道，隨方示現，我於是人所在之國土，以因緣應化作佛時，時號雖殊，佛無有二。是人雖欲安住於小乘涅盤，然以本具大乘種姓及根性將熟之故，仍必知發大心，即於彼土求無上大般涅盤之佛智，而因以獲聞是經，終得以唯一佛乘證究竟之滅度。所以然者，余乘均非究竟，均為方便權說，一聞是經，即知之矣。
以上各節，如大通智勝如來遠劫修證，十六沙彌久發大心，聲聞余眾久具勝因，皆須長劫修行始能成佛，均顯修行無上之義。
諸比丘！若如來自知涅盤時到，眾又清凈，信解堅固，了達空法，深入禪定，便集諸菩薩及聲聞眾，為說是經。世間無有二乘而得滅度，唯一佛乘得滅度耳。
此法說中之明今實，謂標明今日實說之所由也。涅盤時到，謂眾生度盡，佛將涅盤之時。眾生慮佛滅後無法可聞，於佛此時所說聞易深信。眾清凈者，即盡為凈心樂法之眾，唯有真實，別無枝葉，如增上慢人盡已退席是也。信解堅固，為眾生信力。了達法空，為眾生智力。深入禪定，為眾生定力。茍具如是因緣，是為說大法之時機成熟。佛言：若如來自知說大法之機已熟，即可集三乘之眾，說示是經，使知究竟滅度唯有一乘。今日之會，正說一乘實相，即以此也。
比丘當知！如來方便，深入眾生之性，知其志樂小法，深著五欲，為是等故，說於涅盤。是人若聞，則便信受。
此法說中之釋先權，謂釋明昔日權說之所由也。深著五欲，方流轉於分段生死，何由近於佛道？故度以小乘涅盤，使先離於煩惱無明，再趨佛智。佛惟以方便智深入眾生之性，故能知眾生樂小之志，且能說此眾生易信之方便法也。
譬如五百由旬險難惡道，曠絕無人，怖畏之處，若有多眾欲過此道，至珍寶處。有一導師，聰慧明達，善知險道通塞之相，將導眾人欲過此難。
喻昔說權，約分為四，此一、釋導將離險。五百由旬之喻，其義如下：以三界之見思惑、善惡及不動業、分段生死苦，為三百由旬；以二乘圣人之無明惑、變易生死苦，為二百由旬。以惑苦等為惡法，故曰險難惡道。曠絕無人，喻此惡法中無有佛智，無有一法與清凈本心相應。怖畏，即喻五怖畏處，此生死煩惱去佛智遠之處，修行者應先斷離諸惑，透過此途，方能上趨佛智。故喻之曰：多眾欲過此道，至珍寶處。珍寶，喻佛功德寶。導師，喻佛。善知險道通塞，喻如何斷惑業苦，如何斷除無明，如何次第免除分段、變易生死，佛盡了知。導師既知惡道之相，故將導人令出於難也。
所將人眾，中路懈退，白導師言：我等疲極，而復怖畏，不能復進，前路猶遠，今欲退還。
此二、釋中途懈退。疲極，則不能進；怖畏，則亟欲退；故需有休息之所矣。
導師多諸方便，而作是念：此等可愍，云何舍大珍寶而欲退還？作是念已，以方便力，於險道中過三百由旬，化作一城，告眾人言：汝等勿怖，莫得退還！今此大城，可於中止，隨意所作。若入是城，快得安隱；若能前至寶所，亦可得去。
此三、釋為設化城。眾生畏佛功德寶之難求，甘從棄舍而退墮於生死海中。導師念而愍之，此即其方便智。說斷惑、業、苦等法，令出三界成阿羅漢，便許為已入涅盤之城，此即導師之方便力。過三百由旬，喻已斷三界之惑、業、苦。小乘涅盤，本非究竟，亦無行者可停止之處，而佛權謂至此即為滅度之境，故曰化作一城，明此城并非實相也。既以中止安隱，隨意所作，暫慰小心者，復以前至寶所，亦可得去，歆動大心者，導師之智至矣！
是時，疲極之眾，心大歡喜，嘆未曾有，我等今者免斯惡道，快得安隱。於是眾人前入化城，生已度想，生安隱想。
此四、釋眾倦皆息。免惡道，得安隱，喻已出三界獄，已免分段死。前入化城，喻仍在信心位上，尚未入初住，然便生已度安隱等想，則已滯著於所得之境矣。
爾時，導師知此人眾既得止息，無復疲倦，即滅化城，語眾人言：汝等去來，寶處在近。向者大城，我所化作，為止息耳。
即滅化城，并說寶處在近，喻昔說涅盤是假，今說如來滅度是真，此即開權顯實之說也。
諸比丘！如來亦復如是，今為汝等作大導師，知諸生死煩惱惡道險難長遠，應去應度。若眾生但聞一佛乘者，則不欲見佛，不欲親近，便作是念：佛道長遠，久受勤苦，乃可得成。佛知是心怯弱下劣，以方便力，而於中道為止息故，說二涅盤。
此合昔權。應去應度，謂應離去此惡道，應度過此惡道也。眾生心怯志劣，若但聞長遠勤苦之唯一佛乘，則不欲見佛。即已見之，亦不親近。故佛假說二乘涅盤之果境，以遂其中道止息之愿。
若眾生住於二地，如來爾時即便為說：汝等所作未辦，汝所住地近於佛慧，當觀察籌量所得涅盤非真實也，但是如來方便之力，於一佛乘，分別說三。如彼導師為止息故，化作大城，既知息已，而告之言：寶處在近，此城非實，我化作耳。
此合今實。住於二地，謂已證聲聞、辟支佛果。斯時，佛即實告以汝所應作，為佛之智慧，猶未成辦，勿以方便說之小乘涅盤為真實而滯著於是也。寶處在近，喻二乘無學去佛已近，非凡夫眾生所能及。
爾時，世尊欲重宣此義，而說偈言：大通智勝佛，十劫坐道場，佛法不現前，不得成佛道。諸天神龍王，阿修羅眾等，常雨於天華，以供養彼佛。諸天擊天鼓，并作眾伎樂，香風吹萎華，更雨新好者。過十小劫已，乃得成佛道，諸天及世人，心皆懷踴躍。
佛法不現前，不得成佛道，言正覺未成，不現佛之勝相。
彼佛十六子，皆與其眷屬，千萬億圍繞，俱行至佛所，頭面禮佛足，而請轉法輪。圣師子法雨，充我及一切，世尊甚難值，久遠時一現，為覺悟群生，震動於一切。東方諸世界，五百萬億國，梵宮殿光曜，昔所未曾有。諸梵見此相，尋來至佛所，散華以供養，并奉上宮殿。請佛轉法輪，以偈而贊嘆，佛知時未至，受請默然坐。三方及四維，上下亦復爾，散華奉宮殿，請佛轉法輪。世尊甚難值，愿以本慈悲，廣開甘露門，轉無上法輪！
四維，指東南、西南、東北、西北之四方。
無量慧世尊，受彼眾人請，為宣種種法，四諦十二緣，無明至老死，皆從生緣有，如是眾過患，汝等應當知。宣暢是法時，六百萬億姟，得盡諸苦際，皆成阿羅漢。第二說法時，千萬沙眾，於諸法不受，亦得阿羅漢。從是後得道，其數無有量，萬億劫算數，不能得其邊。
無明至老死皆從生緣有者，謂生緣即為十二種之因緣也。
時十六王子，出家作沙彌，皆共請彼佛，演說大乘法。我等及營從，皆當成佛道，愿得如世尊，慧眼第一凈。
此二頌頌出家啟請。菩薩亦有慧眼，但不如佛之慧眼，能照根本性至於究竟。
佛知童子心，宿世之所行，以無量因緣，種種諸譬喻，說六波羅蜜，及諸神通事，分別真實法，菩薩所行道，說是法華經，如河沙偈。
此二頌半頌佛許正說。此所說皆佛之不共法，故為正說大乘。
彼佛說經已，靜室入禪定，一心一處坐，八萬四千劫。是諸沙彌等，知佛禪未出，為無量億眾，說佛無上慧。各各坐法座，說是大乘經，於佛宴寂後，宣揚助法化。一一沙彌等，所度諸眾生，有六百萬億，河沙等眾。
此四頌頌諸子傳燈。
彼佛滅度後，是諸聞法者，在在諸佛土，常與師俱生。
此一頌頌所化常益。
是十六沙彌，具足行佛道，今現在十方，各得成正覺。
爾時聞法者，各在諸佛所，其有住聲聞，漸教以佛道。我在十六數，曾亦為汝說，是故以方便，引汝趣佛慧。以是本因緣，今說法華經，令汝入佛道，慎勿懷驚懼。
十六數，謂在王子中居第十六之數。
譬如險惡道，迥絕多毒獸，又復無水草，人所怖畏處。無數千萬眾，欲過此險道，其路甚曠遠，經五百由旬。時有一導師，強識有智慧，明了心決定，在險濟眾難。眾人皆疲倦，而白導師言：我等今頓乏，於此欲退還。導師作是念：此輩甚可愍，如何欲退還，而失大珍寶？尋時思方便，當設神通力，化作大城郭，莊嚴諸舍宅，周匝有園林，渠流及浴池，重門高樓閣，男女皆充滿。即作是化已，慰眾言勿懼，汝等入此城，各可隨所樂。諸人既入城，心皆大歡喜，皆生安隱想，自謂已得度。導師知息已，集眾而告言：汝等當前進，此是化城耳。我見汝疲極，中路欲退還，故以方便力，權化作此城。汝今勤精進，當共至寶所。
化作大城郭等喻，茲以無垢稱經釋之：無垢稱經云：思空勝義舍，覺品華莊嚴，總持為園苑，大法為林樹，九定為渠流，八解為浴池。八解，即八解脫也。又三解脫門為重門。高樓閣，喻高逾外道生死之外。智慧為男，慈悲為女。
我亦復如是，為一切導師，見諸求道者，中路而懈廢，不能度生死，煩惱諸險道，故以方便力，為息說涅盤。言汝等苦滅，所作皆已辦，既知到涅盤，皆得阿羅漢。爾乃集大眾，為說真實法，諸佛方便力，分別說三乘，唯有一佛乘，息處故說二。今為汝說實，汝所得非滅，為佛一切智，當發大精進。汝證一切智，十力等佛法，具三十二相，乃是真實滅。諸佛之導師，為息說涅盤，既知是息已，引入於佛慧。
每周之中，均具四事：首說法，次領解，次述成，次即授記。第三周佛說因緣已竟，下根即須領記，故有此品。此品受記非止一人，滿慈及千二百人皆同得記。若以總數言，應名千二百阿羅漢受記品。若以受記之班首言，應名富樓那彌多羅尼子受記品。而獨名為者，以佛授記時，千二百人或不在會；五百弟子均現在會，且說領解之衣珠喻，故此品即以之命名。又滿慈一人少數，亦不取為此品之名。
弟子，為四眾對佛之通稱，非僅為比丘對佛自稱之號。但比丘從佛出家，形同於佛，故此專以稱諸比丘。佛與眾生本同一覺，佛覺在先，眾生覺悟在後，在先為兄，故在後稱弟；諸比丘從佛乞法，遂生慧命，從佛口生，故為佛子：是即弟子之義。又佛之左右，常住之眾其數五百，故稱五百弟子。又不云授記而云受者，自弟子方面聞法領解後言之也。
依法華論，謂前品為對治有禪定之增上慢；此品則對治無禪定之增上慢，以散亂下劣之心，生虛妄憍慢之解，自謂得一切智，故後以醉夫失於了解喻之。為對治此慢，故說此品。本品於十無上中，為解無上，以五百阿羅漢喻於寶珠了解甚深故。又本品不為別記而為同記，以諸人同時受記，且同一佛名，同一國名故也。
爾時，富樓那彌多羅尼子從佛聞是智慧方便隨宜說法，又聞授諸大弟子阿耨多羅三藐三菩提記，復聞宿世因緣之事，復聞諸佛有大自在神通之力，得未曾有，心凈踴躍，即從座起，到於佛前，頭面禮足，卻住一面，瞻仰尊顏，目不暫舍，而作是念：世尊甚奇特，所為希有！隨順世間若干種性，以方便知見而為說法，拔出眾生處處貪著。我等於佛功德，言不能宣，唯佛世尊能知我等深心本愿。
富樓那，義言滿；彌多羅尼，義言慈，母名也。蓋以母名為名，故言滿慈子。亦簡稱滿慈。智慧方便隨宜說法，指所聞、等品。授諸大弟子佛記，指授舍利弗及摩訶迦葉等記。宿世因緣，遠指日月燈明佛，近指大通智勝如來十六菩薩沙彌等長劫修行之事。大自在神通力，指日月燈明佛等放光照境，及大通智勝如來光照十方梵天等事。滿慈受記雖遲，實於初、二、三周種種說法，無不親聞領解，前後貫徹，是以獨深念贊奇特希有，即非三乘圣眾所能共之義。
以方便知見說法，拔眾生處處貪著，謂如著於三界火宅，則以小乘方便而拔度之。如著於有余涅盤，則以如來知見而拔度之。蓋滿慈本為菩薩化現之聲聞，功德不在舍利弗之下。以一切下根眾生不易回小向大，故必有示現下根之菩薩出於其中以為領袖，并受記作佛，而後始可起群眾克自振拔之意。滿慈所心念，實已深達佛智，故其所受記，即為報身佛之記，與他人所受之記不同。
爾時，佛告諸比丘：汝等見是富樓那彌多羅尼子不？我常稱其於說法人中最為第一，亦常嘆其種種功德：精勤護持助宣我法，能於四眾示教利喜，具足解釋佛之正法，而大饒益同梵行者，自舍如來無能盡其言論之辯。
此釋如來印可述成也。約分為二：此嘆滿慈之今德。總嘆德則許為說法第一，別嘆德則稱為有護持佛法，弘教利他，能釋正法，饒益同行，辯同如來之五種。
汝等勿謂富樓那但能護持助宣我法，亦於過去九十億諸佛所護持助宣佛之正法，於彼說法人中亦最第一。又於諸佛所說空法明了通達，得四無礙智，常能審諦清凈說法，無有疑惑，具足菩薩神通之力，隨其壽命，常修梵行，彼佛世人咸皆謂之實是聲聞。而富樓那以斯方便饒益無量百千眾生，又化無量阿僧只人，令立阿耨多羅三藐三菩提。為凈佛土故，常作佛事，教化眾生。
此嘆滿慈之往德。一、於過去佛所說法人中第一；二、圓證二空；三、辯才無礙；四、清凈說法，無有疑惑，謂能以善巧名言顯露法性，而不滯著於所說之法，不惟能說，且能證知，故無疑惑；五、具足神通；六、常修梵行；七、隱於聲聞，即以小乘方便利益眾生；八、化他令立無上菩提，為利他行；九、為凈佛土，常作佛事，即由利他成自利行。以上種種，顯滿慈往劫以來久有佛功德，實為菩薩示現之聲聞也。
諸比丘！富樓那亦於七佛說法人中而得第一，今於我所說法人中亦為第一，於賢劫中當來諸佛說法人中亦復第一。而皆護持助宣佛法，亦於未來護持助宣無量無邊諸佛之法，教化饒益無量眾生，令立阿耨多羅三藐三菩提。為凈佛土故，常勤精進教化眾生，漸漸具足菩薩之道，
七佛者，即前劫三佛，為毗鉢尸佛、尸棄佛、毗濕縛浮佛；賢劫四佛，為迦路迦村陀佛、迦路迦牟尼佛、迦葉波佛、釋迦牟尼佛。共為過去七佛。滿慈於三世諸佛劫中，說法人中均為第一。又皆護持正法，教化眾生，饒益無量，能以利他為自利之功德。
過無量阿僧只劫，當於此土得阿耨多羅三藐三菩提，號曰法明如來、應供、正遍知、明行足、善逝、世間解、無上士、調御丈夫、天人師、佛、世尊。
明解法義，故名法明，為佛之別號。余均通號。
其佛以河沙等三千大千世界為一佛土，七寶為地，地平如掌，無有山陵、谿澗、溝壑，七寶臺觀充滿其中。
此明佛土之寬狹及其相狀。
諸天宮殿近處虛空，人天交接，兩得相見，無諸惡道，亦無女人，一切眾生皆以化生，無有婬欲，
此明佛土之天人兩道相通。眾皆化生，無惡道，無女人。
得大神通，身出光明，飛行自在，志念堅固，精進智慧，普皆金色，三十二相而自莊嚴。
此明人天之相好光明，及其福德。
其國眾生常以二食：一者、法喜食；二者、禪悅食。
此明眾生之食相。三界眾生皆依食住，所謂段食、觸食、思食、識食四者。段食，即此土眾生飲食之類。觸食，即五根之境界受樂受等。思食，即思念希望等是。識食，即由各業熏習阿賴耶識，起相續不斷之果報，使妄心安住是。此四食亦名為身食、受食、法食、心食。能長氣力，能長喜樂，能長希望，能攝諸根，造色并壽與煖相續不壞，均名有漏之世間食。至無漏之出世間食，有五種：一、禪食；二、愿食；三、念食；四、八解脫食；五、喜食。修行之始，以此五種之無漏食，破裂前四種之有漏食。本節所云法喜食，即喜食；禪悅食，即禪食：此二食最能長養法身。
有無量阿僧只千萬億那由他諸菩薩眾得大神通、四無礙智，善能教化眾生之類。其聲聞眾算數校計所不能知，皆得具足六通、三明及八解脫。其佛國土有如是等無量功德莊嚴成就，
此明三乘眷屬之德。
劫名寶明，國名善凈。其佛壽命無量阿僧只劫，法住甚久。佛滅度後，起七寶塔，遍滿其國。
此記劫名國名，及佛法壽命，與佛滅後之塔。以善說一切法，法寶顯明，故曰寶明。善化眾生使心清凈，則國土清凈，故曰善凈。
爾時，世尊欲重宣此義，而說偈言：諸比丘諦聽！佛子所行道，善學方便故，不可得思議。知眾樂小法，而畏於大智，是故諸菩薩，作聲聞緣覺，以無數方便，化諸眾生類。自說是聲聞，去佛道甚遠，度脫無量眾，皆悉得成就。雖小欲懈怠，漸當令作佛。內秘菩薩行，外現是聲聞，少欲厭生死，實自凈佛土。示眾有三毒，又現邪見相，我弟子如是，方便度眾生。若我具足說，種種現化事，眾生聞是者，心則懷疑惑。
此七頌頌嘆今德。佛子，隱指滿慈而言。滿慈以菩薩而示現聲聞，即是善學佛之方便。作聲聞、緣覺并自說去佛道甚遠者，即是示現於聲聞、緣覺。然始而發大行，繼而受佛記，由是能使同類之眾亦盡發心趨上。雖小志之人欲懈退，然漸教之終令作佛，此即為以菩薩行秘之於內而不令外露者也。令眾生少欲，令眾生厭生死，以凈眾生之心，實即為自凈其心之佛國土。自心本無貪、瞋、癡三毒，茲示現為有而斷除之；自心本無邪見等相，茲示現為有而降伏之：皆屬佛子方便度生之事。若詳述之，恐眾生聞之而不敢盡信也。
今此富樓那，於昔千億佛，勤修所行道，宣護諸佛法，為求無上慧，而於諸佛所，現居弟子上，多聞有智慧，所說無所畏，能令眾歡喜，未曾有疲倦，而以助佛事。已度大神通，具四無礙智，知諸根利鈍，常說清凈法，演暢如是義，教諸千億眾，令住大乘法，而自凈佛土。
此五頌頌嘆往德。
未來亦供養，無量無數佛，護助宣正法，亦自凈佛土。常以諸方便，說法無所畏，度不可計眾，成就一切智。供養諸如來，護持法寶藏，
此二頌半頌因記。
其後得成佛，號名曰法明。其國名善凈，七寶所合成，劫名為寶明，菩薩眾甚多，其數無量億，皆度大神通，威德力具足，充滿其國土。聲聞亦無數，三明八解脫，得四無礙智，以是等為僧。其國諸眾生，淫欲皆已斷，純一變化生，具相莊嚴身，法喜禪悅食，更無余食想，無有諸女人，亦無諸惡道。富樓那比丘，功德悉成滿，當得斯凈土，賢圣眾甚多，如是無量事，我今但略說。
此七頌頌果記。
爾時，千二百阿羅漢心自在者，作是念：我等歡喜，得未曾有。若世尊各見授記，如余大弟子者，不亦快乎！
佛知此等心之所念，告摩訶迦葉：是千二百阿羅漢，我今當現前次第與授阿耨多羅三藐三菩提記。
於此眾中，我大弟子憍陳如比丘當供養六萬二千億佛，然後得成為佛，號曰普明如來、應供、正遍知、明行足、善逝、世間解、無上士、調御丈夫、天人師、佛、世尊。其五百阿羅漢：優樓頻螺迦葉、伽耶迦葉、那提迦葉、迦留陀夷、優陀夷、阿㝹樓馱、離婆多、劫賓那、薄拘羅、周陀、莎伽陀等，皆當得阿耨多羅三藐三菩提，盡同一號，名曰普明。
供養六萬二千億佛，為因記。以下，為果記。迦留陀夷，義言黑光。優陀夷，義言出現。周陀，義言蛇奴。莎伽陀，亦云娑婆揭多，義言善來。余見前釋。先授憍陳如及五百弟子者，以五百弟子現在法會，而憍陳如又為其上首也。
爾時，世尊欲重宣此義，而說偈言：憍陳如比丘，當見無量佛，過阿僧只劫，乃成等正覺。常放大光明，具足諸神通，名聞遍十方，一切之所敬，常說無上道，故號為普明。其國土清凈，菩薩皆勇猛，咸升妙樓閣，游諸十方國，以無上供具，奉獻於諸佛。作是供養已，心懷大歡喜，須臾還本國，有如是神力。佛壽六萬劫，正法住倍壽，像法復倍是，法滅天人憂。其五百比丘，次第當作佛，同號曰普明，轉次而授記：我滅度之後，某甲當作佛，其所化世間，亦如我今日。國土之嚴凈，及諸神通力，菩薩聲聞眾，正法及像法，壽命劫多少，皆如上所說。
頌內敘佛壽六萬劫，正法十二萬劫，像法二十四萬劫，以補長行文所未及。并言五百比丘作佛時，應在憍陳如佛法既滅之後。且言五百比丘當一一次第作佛，并一一轉次而授記也。
迦葉汝已知，五百自在者，余諸聲聞眾，亦當復如是，其不在此會，汝當為宣說。
此言不惟五百心自在之阿羅漢已受佛化，彼千二百人亦當如是受記。特屬大迦葉展轉告知，以彼在弟子中年最長老也。
爾時，五百阿羅漢於佛前得授記已，歡喜踴躍，即從座起，到於佛前，頭面禮足，悔過自責：世尊！我等常作是念：自謂已得究竟滅度，今乃知之，如無智者。所以者何？我等應得如來智慧，而便自以小智為足。
悔領，謂悔昔日之住小迷大，并領今日之開權顯實也。昔自謂已得滅度，而實不知有如來智慧。殊不知如來智慧，本為我等所應得，奈何竟不自知，便以小智為足，此皆悔過自責之詞。
世尊！譬如有人，至親友家，醉酒而臥。是時，親友官事當行，以無價寶珠系其衣，與之而去。其人醉臥，都不覺知。起已游行，到於他國，為衣食故，勤力求索，甚大艱難，若少有所得，便以為足。於後親友會遇見之，而作是言：咄哉！丈夫何為衣食乃至如是？我昔欲令汝得安樂，五欲自恣，於某年日月，以無價寶珠系汝衣，今故現在，而汝不知，勤苦憂惱以求自活，甚為癡也！汝今可以此寶貿易所須，常可如意，無所乏短。
自譬如有人句下，至便以為足句止，為領昔權。自於後親友句下，至無所乏短句止，為領今實。親友家，喻前菩薩沙彌應化之國。有人，喻受化之眾生。醉酒而臥，喻煩惱未斷，無明所纏，雖遇佛法，猶如惛醉。親友官事當行，喻菩薩應化已畢，當更示現他國也。以寶珠系其衣，喻教以大乘，使大菩提心熏習於其識田之內。醉臥不覺，起而游行到於他國，喻為煩惱之酒所迷，不能安住於佛之教化，而退墮於生死流轉之他國也。
為衣食故勤力求索，喻怖畏生死，復發心修行，力求解脫也。甚大艱難，少得為足，喻怯畏佛道長遠，一得小乘涅盤，便生住著也。於後親友會遇，喻釋迦牟尼佛示現娑婆，重復值前所教化之眾生也。何為衣食乃至如是，喻何故求如是小乘涅盤之受用？得安樂及五欲自恣，喻得無上安樂而自娛於五凈法之欲也。寶珠現在衣，喻佛直指其本菩提心之所在，令此眾生勿昧夙因，并毋戚戚於小法之不足自給也。貿易所須，如意無乏，喻此大菩提心能發生無量功德，無有匱乏也。
佛亦如是，為菩薩時，教化我等，令發一切智心，而尋廢忘，不知不覺。既得阿羅漢道，自謂滅度，資生艱難，得少為足，一切智愿猶在不失。
此合昔權。一切智愿，即大乘之本愿。猶在不失者，以無上覺心久曾熏習於心識衣，故今未忘失也。
今者世尊覺悟我等，作如是言：諸比丘！汝等所得非究竟滅，我久令汝等種佛善根，以方便故，示涅盤相，而汝謂為實得滅度。世尊！我今乃知實是菩薩，得受阿耨多羅三藐三菩提記。以是因緣，甚大歡喜，得未曾有。
此合今實。我今乃知實是菩薩，明昔不自知，故勤苦憂惱，自開權顯實以後，已了然於真為佛子，因以得受佛記，故歡喜無量也。
爾時，阿若憍陳如等欲重宣此義，而說偈言：我等聞無上，安隱授記聲，歡喜未曾有，禮無量智佛。今於世尊前，自悔諸過咎，於無量佛寶，得少涅盤分，如無智愚人，便自以為足。
無上安隱，指釋迦佛。言我等聞佛之授記聲，而心生歡喜也。
譬如貧窮人，往至親友家，其家甚大富，具設諸肴膳，以無價寶珠，系著內衣，默與而舍去，時臥不覺知。是人既已起，游行詣他國，求衣食自濟，資生甚艱難，得少便為足，更不愿好者，不覺內衣，有無價寶珠。與珠之親友，後見此貧人，苦切責之已，示以所系珠。貧人見此珠，其心大歡喜，富有諸財物，五欲而自恣。
此頌喻領。求衣食自濟，資生甚艱難，喻在生死流轉之他國中，發心修行不易脫離，困苦已極。是以一證小果涅盤，便思休息也。苦切責之已，謂親友苦言切責既畢也。
我等亦如是，世尊於長夜，常愍見教化，令種無上愿。我等無智故，不覺亦不知，得少涅盤分，自足不求余。今佛覺悟我，言非實滅度，得佛無上慧，爾乃為真滅。我今從佛聞，授記莊嚴事，乃轉次受決，身心遍歡喜。
此頌合領。轉次受決，謂遵佛之命，於千二百人眾展轉宣說，次第受記，而彼等住於大乘之心益以決定也。