尒時，具壽善現復白佛言：世尊！為即般若波羅蜜多，能行般若波羅蜜多不？
不尒，善現！
世尊！為離般若波羅蜜多，有法可得，能行般若波羅蜜多不？
不尒，善現！
世尊！為即般若波羅蜜多空，能行般若波羅蜜多不？
不尒，善現！
世尊！為離般若波羅蜜多空，有法可得，能行般若波羅蜜多不？
不尒，善現！
世尊！為即空，能行般若波羅蜜多不？
不尒，善現！
世尊！為離空，有法可得，能行般若波羅蜜多不？
不尒，善現！
世尊！為即空，能行空不？
不尒，善現！
世尊！為離空，有法可得，能行空不？
不尒，善現！
世尊！為即般若波羅蜜多，能行空不？
不尒，善現！
世尊！為離般若波羅蜜多，有法可得，能行空不？
不尒，善現！
世尊！為即色，能行般若波羅蜜多不？
不尒，善現！
世尊！為離色，有法可得，能行般若波羅蜜多不？
不尒，善現！
世尊！為即受想行識，能行般若波羅蜜多不？
不尒，善現！
世尊！為離受想行識，有法可得，能行般若波羅蜜多不？
不尒，善現！
世尊！為即色空，能行般若波羅蜜多不？
不尒，善現！
世尊！為離色空，有法可得，能行般若波羅蜜多不？
不尒，善現！
世尊！為即受想行識空，能行般若波羅蜜多不？
不尒，善現！
世尊！為離受想行識空，有法可得，能行般若波羅蜜多不？
不尒，善現！
世尊！為即色，能行空不？
不尒，善現！
世尊！為離色，有法可得，能行空不？
不尒，善現！
世尊！為即受想行識，能行空不？
不尒，善現！
世尊！為離受想行識，有法可得，能行空不？
不尒，善現！
世尊！為即色空，能行空不？
不尒，善現！
世尊！為離色空，有法可得，能行空不？
不尒，善現！
世尊！為即受想行識空，能行空不？
不尒，善現！
世尊！為離受想行識空，有法可得，能行空不？
不尒，善現！
世尊！為即一切法，能行般若波羅蜜多不？
不尒，善現！
世尊！為離一切法，有法可得，能行般若波羅蜜多不？
不尒，善現！
世尊！為即一切法空，能行般若波羅蜜多不？
不尒，善現！
世尊！為離一切法空，有法可得，能行般若波羅蜜多不？
不尒，善現！
世尊！為即一切法，能行空不？
不尒，善現！
世尊！為離一切法，有法可得，能行空不？
不尒，善現！
世尊！為即一切法空，能行空不？
不尒，善現！
世尊！為離一切法空，有法可得，能行空不？
不尒，善現！
尒時，善現便白佛言：若尒，諸菩薩摩訶薩以何等法，能行般若波羅蜜多及能行空？
佛告善現：於意云何？汝見有法能行般若波羅蜜多及能行空不？
善現對曰：不也，世尊！
佛告善現：於意云何？汝見有般若波羅蜜多及見有空是菩薩摩訶薩所行處不？
善現對曰：不也，世尊！
佛告善現：於意云何？汝所不見法，是法可得不？
善現對曰：不也，世尊！
佛告善現：於意云何？不可得法，有生滅不？
善現對曰：不也，世尊！
佛告善現：汝所不見、所不得法所有實相即是菩薩無生法忍，若菩薩摩訶薩成就如是無生法忍，便於無上正等菩提堪得受記。善現當知！是菩薩摩訶薩於佛十力、四無所畏、四無礙解、大慈大悲大喜大舍及十八佛不共法等無量無邊殊勝功德，名能精進如實行者。若能如是精進修行，不得無上正等覺智、一切相智、大智、妙智、一切智智、大商主智，無有是處。
具壽善現復白佛言：諸菩薩摩訶薩為以一切法無生法性，於佛無上正等菩提得受記不？
不尒，善現！
世尊！諸菩薩摩訶薩為以一切法有生法性，於佛無上正等菩提得受記不？
不尒，善現！
世尊！諸菩薩摩訶薩為以一切法有生無生法性，於佛無上正等菩提得受記不？
不尒，善現！
世尊！諸菩薩摩訶薩為以一切法非有生非無生法性，於佛無上正等菩提得受記不？
不尒，善現！
尒時，善現便白佛言：若尒，云何諸菩薩摩訶薩於佛無上正等菩提堪得受記？
佛告善現：於意云何？汝見有法於佛無上正等菩提得受記不？
善現對曰：不也，世尊！我不見法於佛無上正等菩提堪得受記，亦不見法於佛無上正等菩提有能證者，證時、證處及由此證、若所證法皆亦不見。何以故？以一切法皆無所得，於一切法無所得中，能證、所證、證時、證處及由此證不可得故。
佛告善現：如是！如是！如汝所說。善現當知！若菩薩摩訶薩於一切法無所得時，不作是念：我於無上正等菩提當能證得，我用是法，於如是時，於如是處，證得無上正等菩提。
尒時，天帝釋白佛言：世尊！如是般若波羅蜜多最為甚深，難見難覺。
尒時，佛告天帝釋言：如是！如是！如汝所說。憍尸迦！如是般若波羅蜜多最為甚深，如是般若波羅蜜多難見難覺。憍尸迦！虛空甚深故，如是般若波羅蜜多最為甚深；虛空難見難覺故，如是般若波羅蜜多難見難覺。何以故？憍尸迦！如是般若波羅蜜多自性遠離，都無所有，如虛空故。
時天帝釋復白佛言：非少善根諸有情類能於如是甚深難見難覺般若波羅蜜多至心聽聞，受持讀誦，精勤修學，如理思惟，廣為有情分別解說。
尒時，佛告天帝釋言：如是！如是！如汝所說。憍尸迦！非少善根諸有情類能於如是甚深難見難覺般若波羅蜜多至心聽聞，受持讀誦，精勤修學，如理思惟，廣為有情分別解說，或能書寫，廣令流布，是諸有情功德無量。憍尸迦！假使於此贍部洲中，一切有情悉皆成就十善業道，於意云何？是諸有情功德多不？
天帝釋曰：甚多，世尊！甚多，善逝！
佛言：憍尸迦！有善男子善女人等，於此般若波羅蜜多甚深經典至心聽聞，受持讀誦，精勤修學，如理思惟，廣為有情分別解說，或能書寫，廣令流布，是善男子善女人等所獲福聚，於前功德，百倍為勝，千倍為勝，乃至鄔波尼煞曇倍亦復為勝。
尒時，會中有一苾芻告天帝釋：憍尸迦！若善男子善女人等，於此般若波羅蜜多甚深經典至心聽聞，受持讀誦，精勤修學，如理思惟，廣為有情分別解說，或復書寫，廣令流布，是善男子善女人等所獲福聚，勝於仁者。
天帝釋言：是善男子善女人等，初一發心尚勝於我，況於般若波羅蜜多甚深經典至心聽聞，受持讀誦，精勤修學，如理思惟，廣為有情分別解說，或復書寫，廣令流布。苾芻當知！是菩薩摩訶薩所獲福聚，亦勝一切世間天人、阿素洛等所有功德。苾芻當知！是菩薩摩訶薩所獲福聚，非唯普勝世間天人、阿素洛等所有功德，亦勝一切預流、一來、不還、阿羅漢、獨覺所有功德。
苾芻當知！是菩薩摩訶薩所獲福聚，非唯普勝一切預流、一來、不還、阿羅漢、獨覺所有功德，亦勝一切菩薩摩訶薩遠離般若波羅蜜多方便善巧，為大施主修行布施。苾芻當知！是菩薩摩訶薩所獲福聚，亦勝一切菩薩摩訶薩遠離般若波羅蜜多方便善巧，常所修學清凈尸羅、無缺尸羅、無隙尸羅、無雜尸羅、無穢尸羅、圓滿戒薀。苾芻當知！是菩薩摩訶薩所獲福聚，亦勝一切菩薩摩訶薩遠離般若波羅蜜多方便善巧，常所修學圓滿安忍、圓滿寂靜、無瞋無恨，乃至燋木，亦無害心，究竟安忍。苾芻當知！是菩薩摩訶薩所獲福聚，亦勝一切菩薩摩訶薩遠離般若波羅蜜多方便善巧，常所修學勇猛精進，不舍善軛，無怠無下，身語意業圓滿精進。苾芻當知！是菩薩摩訶薩所獲福聚，亦勝一切菩薩摩訶薩遠離般若波羅蜜多方便善巧，常所修學可愛靜慮、可樂靜慮、勇健靜慮、安住靜慮、自在靜慮、圓滿靜慮。苾芻當知！是菩薩摩訶薩所獲福聚，亦勝一切菩薩摩訶薩遠離般若波羅蜜多方便善巧，常所修學諸余善根。
苾芻當知！是菩薩摩訶薩如說修行甚深般若波羅蜜多，有方便善巧故，皆勝一切世間天人、阿素洛等，亦勝一切聲聞、獨覺，亦勝一切遠離般若波羅蜜多方便善巧諸菩薩眾。所以者何？是菩薩摩訶薩如說修行甚深般若波羅蜜多，於深般若波羅蜜多究竟隨轉。是菩薩摩訶薩能紹一切智智種性，令不斷絕，常不遠離諸佛、菩薩、真凈善友。是菩薩摩訶薩如是修行殊勝凈行，常不遠離妙菩提座，降伏眾魔，制諸外道。是菩薩摩訶薩如是學時，方便善巧，常能濟拔溺煩惱泥諸有情類。是菩薩摩訶薩如是學時，方便善巧，常學菩薩摩訶薩眾所應學法，不學聲聞、獨覺乘等所應學法。
苾芻當知！是菩薩摩訶薩於深般若波羅蜜多如是學時，諸天神眾皆大歡喜，護世四王各領天眾來至其所，供養恭敬，尊重贊嘆，咸作是言：善哉大士！當勤精進學諸菩薩摩訶薩眾所應學法，勿學聲聞、獨覺乘等所應學法，若如是學，疾當安坐妙菩提座，速證無上正等菩提，如先如來應正等覺受四天王所奉四鉢，汝亦當受，如昔護世四大天王奉上四鉢，我亦當奉。
苾芻當知！是菩薩摩訶薩如是學時，我等天帝尚領天眾來至其所，供養恭敬，尊重贊嘆，況余天神，不詣其所。苾芻當知！是菩薩摩訶薩如是學時，一切如來應正等覺及諸菩薩摩訶薩眾，并諸天、龍、阿素洛等，常隨護念。由此因緣，是菩薩摩訶薩一切世間險難危厄，身心憂苦，皆不侵害，世間所有四大相違種種疾病，皆於身中永無所有，唯除重業轉現輕受。苾芻當知！是菩薩摩訶薩如說修行甚深般若波羅蜜多方便善巧，獲如是等現世功德，後世功德無量無邊。
時阿難陀竊作是念：天主帝釋為自辯才贊說如是甚深般若波羅蜜多及諸菩薩功德勝利？為是如來威神之力？
時天帝釋承佛威神，知阿難陀心之所念，白言：大德！我所贊說甚深般若波羅蜜多及諸菩薩功德勝利，皆是如來威神之力。
尒時，佛告阿難陀言：如是！如是！今天帝釋贊說如是甚深般若波羅蜜多及諸菩薩功德勝利，當知皆是如來神力，非自辯才。所以者何？甚深般若波羅蜜多及諸菩薩摩訶薩眾功德勝利，定非一切世間天人、阿素洛等所能贊說。
尒時，佛告阿難陀言：若時菩薩摩訶薩思惟般若波羅蜜多，習學般若波羅蜜多，修行般若波羅蜜多，是時三千大千世界一切惡魔皆生猶豫，咸作是念：此菩薩摩訶薩為於中間證於實際，退墮聲聞或獨覺地？為趣無上正等菩提，能盡未來利樂一切？復次，慶喜！若時菩薩摩訶薩安住般若波羅蜜多，是時惡魔生大憂苦，身心戰栗，如中毒箭。復次，慶喜！若時菩薩摩訶薩修行般若波羅蜜多，是時惡魔來到其所，化作種種可怖畏事，所謂刀劍、惡獸、毒蛇，猛火熾燃，四方俱發，欲令菩薩身心驚懼，迷失無上正等覺心，於所修行，心生退屈，乃至發起一念亂意，障礙無上正等菩提，是彼惡魔深心所愿。
尒時，慶喜便白佛言：為諸菩薩摩訶薩修行般若波羅蜜多時，皆為惡魔之所擾亂？為有擾亂、不擾亂者？
佛告慶喜：非諸菩薩摩訶薩修行般若波羅蜜多時，皆為惡魔之所擾亂，然有擾亂、不擾亂者。
具壽慶喜復白佛言：何等菩薩摩訶薩修行般若波羅蜜多時，為諸惡魔之所擾亂？何等菩薩摩訶薩修行般若波羅蜜多時，不為惡魔之所擾亂？
佛告慶喜：若菩薩摩訶薩先世聞說甚深般若波羅蜜多，無信解心，毀呰誹謗，是菩薩摩訶薩修行般若波羅蜜多時，便為惡魔之所擾亂。若菩薩摩訶薩先世聞說甚深般若波羅蜜多，有信解心，不起毀謗，是菩薩摩訶薩修行般若波羅蜜多時，不為惡魔之所擾亂。
復次，慶喜！若菩薩摩訶薩聞說如是甚深般若波羅蜜多，疑惑猶豫為有為無、為實不實，是菩薩摩訶薩修行般若波羅蜜多時，便為惡魔之所擾亂。若菩薩摩訶薩聞說如是甚深般若波羅蜜多，其心都無疑惑猶豫，信定實有，是菩薩摩訶薩修行般若波羅蜜多時，不為惡魔之所擾亂。
復次，慶喜！若菩薩摩訶薩遠離善友，為諸惡友之所攝持，不聞般若波羅蜜多甚深義處；由不聞故，不能解了；不解了故，不能修習；不修習故，不能請問云何應修甚深般若波羅蜜多？云何應學甚深般若波羅蜜多？是菩薩摩訶薩修行般若波羅蜜多時，便為惡魔之所擾亂。若菩薩摩訶薩親近善友，不為惡友之所攝持，得聞般若波羅蜜多甚深義處；由得聞故，便能解了；由解了故，即能修習；由修習故，便能請問云何應修甚深般若波羅蜜多？云何應學甚深般若波羅蜜多？是菩薩摩訶薩修行般若波羅蜜多時，不為惡魔之所擾亂。
復次，慶喜！若菩薩摩訶薩遠離般若波羅蜜多，攝受贊嘆非真妙法，是菩薩摩訶薩修行般若波羅蜜多時，便為惡魔之所擾亂。若菩薩摩訶薩親近般若波羅蜜多，不攝不贊非真妙法，是菩薩摩訶薩修行般若波羅蜜多時，不為惡魔之所擾亂。
復次，慶喜涅盤。
