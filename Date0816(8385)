四顧無人法不傳，鹿園鶴樹兩茫然。朝朝大士生浮世，處處明星現碧天。
迦葉捧衣眉已皺，金棺將火足猶懸。誰知摩竭當年事？落日雙林噪暮蟬。
曾把珠金結凈因，九十一劫異常身。涅盤會上仙陀客，糞掃衣中無事人。
妙舞憑誰知此意？綠巖孤坐自移春。世尊無說聲聞處，千古金園躍瑞麟。
娑羅林下涅盤門，獨授金襴眾處尊。寶蓋摧時先有約，剎竿倒處舊無根。
群仙請證離山麓，二主哀號露血痕。誰謂真身已圓寂？常河風急浪華奔。
非法非心會得麼？六年身後出娑婆。先生受記青林在，弟子投機白發多。
胎久膺香草服瑞，梵宮高占火龍窠。方今徒與還憍慢，好向南山更一過。
化行無間復無親，攝彼唯將定力熏。籌室晚拋逢的子，花鬘重獻怖魔軍。
不依佛法非常道，若著身心未出群。付卻本來無底物，舊山歸去臥閑云。
摩迦當夕誕神軀，異夢曾將昔讖符。杲日升騰開黑暗，王泉噴涌救焦枯。
八千修習因非正，六劫分攜事豈虛？今日班茶山頂上，牛車鶴駕盡同途。
勤求祖裔惜年光，雉堞金云熠熠翔。觸負凈時猶旅舍，識非我處近家鄉。
傳燈預記百年後，舊姓才呼遠事彰。從此五天不歸去，火中游戲類金剛。
汗衣糲食恣游行，甘露常擎一點清。強謂傳心心豈有？欲求論義義難成。
慈緣現相云無著，陋巷狂歌月自明。翻憶山中來客少，一壺春酒為誰傾？
頂珠高聳自欣然，滿寺清風壯祖垣。接引勞生春力重，對詶雄辯海濤翻。
喻徒無說知真器，向己求心賴至言。老老門生人不識，白光盡處笑騰軒。
閔卻年光半百春，可憐嫌富不嫌貧。祖佛非道求何道？父母不親誰更親？
七步豈勞蓮捧足？無言須信監生塵。禪門自古牢關鑰，漏泄家風是此人。
身非凡器預聞仙，獨號難生豈偶然？苦海浪停全象在，昏衢光散一珠圓。
言宣非佛幽人悟，地變黃金大法傳。脅席遺風千古在，今人多向日高眠。
莫訝從前得法悕，寥寥玄路絕離微。悟迷不有晦明盡，隱顯元無一二非。
問佛不知非別道，還家無住是真歸。徒言弟子縱橫辯，木義才標盡息機。
功成高度死生流，有作無為已共修。極物形分群馬戀，歸云路斷小蟲憂。
金龍過雨危山動，性海無風駭浪休。唯有日輪垂滅相，至今猶掛亂峰頭。
遣文不許王宮住，掛錫還忻石窟深。寒岫孤征云撲撲，毒龍將近樹森森。
寧知枉足相逢地，便是拈華付囑心？老蟒何期千載後，塵緣脫盡震雷音。
悲深曾解髻中珠，我慢先摧福業徒。但得死生常了了，都來聲色盡如如。
幻師已類春冰散，佛性還同海月孤。欲識涅盤無住相，大千沙界一毘盧。
休言無路出樊籠，迷即山河悟即空。報施園林生木耳，投機天地共針鋒。
八光盡處漚歸海，異論興時雪灑松。巴弗城邊人去後，赤幡依舊起清風。
運應千年豈謬悠，光連五佛助勒求。井金鍛去絕纖鑛，河水乘來徹上流。
無我為師明了義，擎盂分坐示同修。門人不信曾三果，香飯空持過幾州？
生已能言少悟空，肯將寶位苦羈籠。不知祖域當傳道，謾把禪多擯出宮。
悲世幾憐紅日落，開懷因望白云重。從來嗣法人難得，何惜攜筇過一峰？
七日經胎即誕神，肌膚凈照雪山春。月氏已悟千年事，童子何驚百歲身？
聽去風鈴非別物，攜來寶監自無塵。區區曾入寬閑舍，喚出三天舊主人。
路在諸天孰可攀？只緣悲重入塵寰。一靈寂寂死生外，三界悠悠夢幻間。
容易豈教忘妙偈，殷懃更為倒疑山。重門自昔敲門後，直至如今不著關。
垂手因傷失道真，象王縱步有誰憐？只將言下無生義，喚起林間長坐人。
至道不求非散亂，急弦將斷為悲辛。當時不覿羅城會，勤苦徒勞數劫塵。
念昔拳拳扣德音，幻泡無礙旨還深。雙珠夢去忘明晦，一法傳來非古今。
失果寧知月凈記？在胎因得眾賢欽。臨行蹈破虛空處，不是男兒豈易尋？
愚智嘗因辯塔分，出塵岐路感時君。施檀引喻人多劫，聽偈飛鳴鶴一群。
者，無私是至談，充齋餬餅子，佛祖未相諳。
吾道提綱者，韶陽好子孫，雙泉分一派，亹亹出云門。
吾道提綱者，鐵門路嶮巇，少林人過後，南北自多岐。
吾道提綱者，開先古佛先，宗風誰的嗣？一月在長天。
吾道正提綱，令行誰敢當？龍泉橫智海，三尺刃如霜。
山僧山里得優游，衲衣缾鉢外無求，閑來縱步時迷經，倦即和云倚石頭。
快活歌，歌快活，松韵簫簫泉聒聒，野花芳草不知名，巖上落花紅一抹。
任疏慵，忘禮節，時就潺湲弄明月，個中消息若為傳？回頭笑共青山說。
第一訣，大地山河泄，維摩才點頭，文殊便饒舌。
第二訣，展拓著時節，語默豈相干？夜半秋天月。
第三訣，山遠路難涉，陸地弄舟船，眼中挑日月。
第一句，天上他方皆罔措，俱輪顛倒論多端，巍巍未到尼拘樹。
第二句，臨濟德山涉路布，未過新羅棒便揮，達者途中亂指注。
第三句，維摩示疾文殊去，對談一默震乾坤，直至而今作笑具。
然燈那畔祖師行，信是無功道自呈，石女拈華千界動，木童汲水萬波傾。
金田有樹云生葉，玉洞無燈日照明，善化群機偏得妙，龜毛拂子掌中擎。
閑將芥子納三千，古圣神通任自然，每使牧童來座畔，時教石女去巖前。
玉輪輾破珊瑚殿，金杖敲開碼碯船，曹洞家風誰得旨？青山腳下向陽眠。
嘉禾一竅，把定三要，臨濟德山，呵呵大笑。是何之竅？云生岳嶠。
嘉禾一宗，萬象該通，釋迦慈氏，齊立下風。是何之宗？黃昏打鐘。
嘉禾一言，千圣共傳，不存意思，切忌聲前。是何之言？天晴道乾。
嘉禾一路，行人無數，踏著超然，西天此土。是何之路？虔州麻布。
嘉禾一脉，休問寬窄，地獄天堂，絲毫不隔。是何之脉？青黃赤白。
嘉禾一曲，五音具足，格調難陳，知音共續。是何之曲？二八十六。
嘉禾一門，凡圣齊奔，雖無關鎖，包裹乾坤。是何之門？水出崑侖。
嘉禾一印，大千普振，舉措施為，且無鄙吝。是何之印？誰敢通信？
笑把寒山手，相將過野橋，水邊同坐石，林下各攀條。
日到天心盛，云歸谷口消，寥寥人界外，何處不逍遙？
寓跡千峰里，閑心絕萬緣，短筇橫膝坐，塊石枕頭眠。
就火烹新茗，臨溪汲冷泉，幽林華又發，渾不計流年。
寂寂浮埃外，溪山相稱深，水流元有勢，云萃本無心。
翠鳥溪邊立，青猨洞口吟，倚筇回望處，紅葉下霜林。
二六時中事，何嘗不一如，云收青漢迥，月落碧潭虛。
崔瀑聲無盡，春山翠有余，誰能忘世累？向此樂閑居。
高著何曾筭，誰為敵手人？神仙看有分，黑白鬪無因。
緊向當頭捺，寬從四角伸，若於盤上覓，猶未出常倫。
握土成金法，非因巧口傳，水中元有火，妙外更無玄。
海上游三島，松間會八仙，幾回明月夜，長嘯亂峰前。
祖意無方莫問西，曠然那許定交知？更來石火光中覓，燎卻當門一聚眉。
至理無私不用猜，豈從天竺付將來？塵中有路君須辨，頂上金剛鉄眼開。
靈苗無影勿云高，尋葉尋枝轉更勞。若蹈個中根蔕穩，大千沙界一絲毫。
法戰從來兩不傷，應機隨順入強場，金刀才舉魔軍伏，統得群原共一鄉。
大道淵玄絕謂稱，暫將譬喻一提評。君看枝上紅桃子，顆顆元來只混成。
透出玄關遮不得，卻來深處泛漁船，竿頭不掛多般餌，接得盲龜是有緣。
白額從來出獸群，且藏威勢向崑侖，夜深嘯對巖前月，無限風光清膽魂。
銀燭舒光焰熾然，五天交照一何鮮？明月透映未為妙，轉卻輝華始透玄。
密用金針不出頭，往來無問若還流，繡衣不假虛玄手，爭得條條線路周？
口口稱揚舌本無，無中演妙作明謨，君臣唱和通玄旨，天下同歸絕異途。
圓明照膽徹心寒，好丑才分足異端，碧眼臨臺須撲破，免他光境兩俱完。
萬象森羅本祖心，頭頭無不演圓音，
齖鋸下三臺唱，絲竹笙簧和此吟。
荒草深藏不記時，一朝新活動聞知，吐無噴霧仍收卷，那叱南山鼈鼻兒。
明月堂前錦帳垂，無衾覆蓋有誰知？撥開合縫華光，全露非因造化為。
垢衣披掛入鄽中，應病施方助道風，枯骨一吟音韵發，聲聲無處不圓通。
袖青蛇本自藏，偶然哮吼揭真常，門前驚散三千客，那有莊生恃己長？
莫莫莫，大丈夫，何大錯？
無端咀嚼野狐涎，滿肚知音無處著。
縱然成現夢還家，物外超然謾斟酌，
重玄權要騁縱橫，逆順機鋒過電爍。
恰如狂鬼亂心神，又似良人中毒藥，
審須聽，急吐卻，熱病覺來方索索。
不論日本與西天，說甚須彌頭倒卓，
徒將管見自欺謾，枉把禪流眼睛。
忠言逆耳為童蒙，作者聞之任貶剝。
莫莫莫，開口向君早是錯。
又更問莫莫莫，瑠璃缾貯穢惡，甘露味變毒藥。
莫莫莫，荊棘林野狐貍，走出荒郊又被縛，
凈地上死屍橫路著，邪魔外道頭卓朔。
莫莫莫，三世諸佛鼻孔長，六代祖師眼皮薄，
屎上加尖尖更尖，一任嘍羅空戲謔。
十萬八千踰繕那，爭似儂家莫莫莫？
倚天靈刃自吹毛，非假耶溪更淬磨，生殺交馳機若電，八方從此偃干戈。
亦無徽軫亦無弦，一弄宮商徧大千，旦暮水聲長在耳，古今山色自橫天。
本自圓成鑄必難，靈光千古逼人寒，胡來漢現雖無隱，誰敢當前正眼看？
一片寒光鑒一團，萬重山腳管秋天，波心得此澄清後，曾印銀蟾幾度圓。
談迷說悟竟如何？迷豈無人悟頗多，迷去固非新世界，悟來還是舊山河。
根門賊黨皆歸欵，陰界魔軍盡倒戈，從此晏然居我國，謂言堯舜亦如它。
佛性圓融處處談，就中端的少人諳，應機岐路分千萬，造到根源絕二三。
葉落亂蟬鳴遠樹，云收孤月印澄潭，尋枝逐派堪憐愍，特地斯言為指南。
豁然言下忽逢伊，頗類真金出鑛時，入冶更須精鍛鏈，上砧方耐重鉗鎚。
得皮得髓終由己，傳法傳衣亦是誰？管見庸聞何足道，謾增人我長愚癡。
漸遠家鄉轉不如，勸君早早慕歸歟，遨游平地無高下，運動玄機有卷舒。
妙矣三平胸著箭，奇哉萬卷腹藏書！不能了了明根蔕，畢竟還同死水魚。
道眼分明真可難，法身埋沒轉堪哀，衣衫脫去全身露，枕簟離來兩眼開。
開處更無魔境界，露時那有佛形骸？文殊一念才差互，也到鐵圍山下來。
投師不正亦徒勞，去就吾今勸爾曹，但取道純兼德懿，休論名重與年高。
直須下意求心要，莫秖虛頭事氣豪，無事身緣兩浮脆，擬憑何法作堅牢？
見成公案莫疑猜，先覺分明點破來。便可學能無伎倆，不應如秀拂塵埃。
親疏休苦窮它語，與奪仍須運己財。大底欲歸何處去？石橋巇嶮在天臺。
就中尋覓知偏遠，向外馳求轉覺賒，柳綠華紅全漏泄，鴉鳴雀噪已周遮。
何須得得論心境，不用嗷嗷辨正邪，生死涅盤知夢幻，莫將夢幻強分拏。
無相無名亘古今，豈教寒暑浪吞侵。到頭不許稱為佛，垂手何妨指作心。
即見即聞非易覓，離聲離色轉難尋。可憐認得昭昭底，也道傳衣繼少林。
弊垢衣纏小化身，了無一法為君陳，衣中有寶年年在，眼無筋世世貧。
芻狗生成金翡翠，木雞啗破玉麒麟，盡言玄妙如坑壍，過得翛然有幾人？
君問西來意，春深雨水多，熊山藏只履，赤腳過流沙。
君問西來意，春風依舊寒，欲行千界外，舉步細須看。
君問西來意，云深差路多，暖風吹曉谷，明月照烟蘿。
君問西來意，巧會隔新羅，直饒便恁麼，鶴人鳳凰窠。
君問西來意，迢迢十萬程，舉頭看北斗，磊磊一天星。
法眼一宗枝，玄沙是祖師，直須明自己，不可闕修持。
問分賓主，言中絕路岐，若論端的事，打瓦了鉆龜。
云門嗣雪峰，機與睦州同，理出千差外，言歸一句中。
九秋殘葉雨，三月落花風，常見波斯說，蝦蟆齩大蟲。
偏正互縱橫，迢然忌十成，龍門須要透，鳥道不堪行。
石女霜中織，泥牛火耕，兩頭如脫得，枯木一枝榮。
溈山與仰山，機暗獨言難，飛鳥開雙翼，明珠轉一盤。
方圓雖可并，起坐不相干，手舞暨足踏，徒勞逞舌端。
臨濟好兒孫，多將棒喝論，不能明妙用，秖是學空言。
欲動先攜杖，臨行又撲盆，便超斯見解，野鴨餛飩。
布袋生來落魄，縱性受居城郭。笠如秋後蓮荷，袴似多年盤絡。
草鞋不見成雙，毳衲唯留線索。有時若醉如癡，有時露胸袒膊。
饑來信手拈湌，困即街心伸腳。天晴穿履荒忙，頃刻云生碧落。
春霖洗足奔走，須臾日輝山閣。生涯只個布袋，盛貯不拘好弱。
驀然抖擻向人，中下安能湊泊？鐵銚便言鐵銚，木杓直言木杓。
低頭不覺呵呵，一時放卻。或乃拊背求知，轉腦張眸驚愕。
展手乞我一錢，何啻膏肓覓藥？彼此失利重重，未審阿誰大錯？
不知入水入泥，盡謂風狂戲謔。有時喜怒縱橫，不選言詞好惡。
訶罵十圣三賢，大罵志公婁約。誰言斷妄趣真？誰言棄苦求樂？
更言不生不滅，平地強生溝壑。智者反自籌量，愚者從他卜度。
尀耐李老莊周，剛把虛空捫摸。更有呂望黃公，謾說六韜三略。
被人拶問元由，不免低頭喏喏。白云堂下漁人，望風亭上仙鶴。
此個茆蓬，外實內空，恒沙妙用，盡在其中。
背靠青山淥水，面觀翠竹長松，任你風寒霜雪，幾經春夏秋冬。
指天罩地，為法界宗，禪人游賞，默默相逢。看取題目，水泄不通。