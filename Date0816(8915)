慈恩彌陀通贊鈔云：經云不可以少善根福德因緣得生彼國者，良恐眾生曾聞佛說臨終十念即得往生，我今天命未盡，且當放逸，為遮於此，故言不可以少善根得生彼國。言我今天命未盡者，即愚人見解也。人命無常，如同轉燭，何得久住乎？如佛在世，有諸比丘作無常觀，佛問：云何？比丘答言：出息不保入息。佛言：真得無常相也。
傳燈錄載：海慧禪師一日有學人問曰：愿生凈土，未審實有凈土否？師曰：經云：欲得凈土，當凈其心；隨其心凈，即佛土凈。若心清凈，所在之處皆為凈土。譬如生國王家，決定紹王基業；發心向佛道，是生凈佛國。其心若不凈，在所生處皆是穢土。凈穢在心，不在國土也。
師嘗為山陰慈慧文法師作，其略曰：古今學佛，多惑事理。謂理，則纖塵不立；言事，則萬像森羅。凝心住寂，則為理觀；動用造修，則為事行。遂引古云：實際理地不受一塵，佛事門中不舍一法。斯乃理事敵立，空有并馳也。予嘗變其語曰：實際理地不少一塵，佛事門中不立一法。何則？由實際理具一切法，豈少一塵乎？由佛事門離一切相，豈存一法乎？如此，則方見理事一如，空有不二矣。
雜說云：溫州民間有一女子，忽坐亡，後於灰骨器中乃生青蓮華一朵。眾人奇之。時智覺壽禪師聞見，說偈贊之曰：
性心之門，千圣同倫，
神歸凈土，蓮出灰盆。
延慶圓辨法師有唯心凈土說，已刻前錄。今於寶珠集又得其要曰：唯心凈土，一而已矣。良由彌陀悟我心之寶剎，我心具彌陀之樂邦，雖遠而近，不離一念；雖近而遠，過十萬億剎。譬如青天皓月，影臨眾水，水不上升，月不下降，水月一際，自然照映者也。
四明寶云道場有義學思覺，命工畫阿彌陀佛接引化像，冀欲增長念佛三昧也。持見延慶竹庵，可觀稽首說偈贊之曰：
紫金光聚，白玉明毫，唯心本性，境界非高。
三輩九品，八德四光，一念清凈，即見西方。
天臺白云山有凈圓法師，傳天臺教觀，嘗作，靈芝大智律師序而行之。語造天成，誠與天竺懺本并駕於中，但列四圣，而缺贊法一章。霅川李楫居士克意凈業，嘗補之曰：至心歸命禮，西方安樂土，一切法門微妙，圓乘清凈法藏。
佛演圓乘今十劫，法門無盡等虛空，風吟寶葉契真經，波動金渠詮妙典。
變化又聞鸚鵡舌，宣流復有頻伽聲，七經專贊義洪深，法性如空無所說。
大宋高僧傳曰：臺州有禪師懷玉，執持律法，名節峭然，唯服布衣、一食，長坐不臥，日誦彌陀佛五萬聲，通課彌陀經三十萬卷。一日，忽見西方圣眾，數若河沙，內有一人擎一銀臺從窗而入，玉曰：我自欲得金臺往生。於是而隱。玉倍復精進，後時即聞空聲曰：師頭上已有光暈，請加趺結印。時佛光滿室，師乃言去。
弟子問：何往？師說偈曰：
清凈皎潔無塵垢，蓮華化生為父母。
我修道來經十劫，出示閻浮厭眾苦。
一生苦行超十劫，永離娑婆歸凈土。
說已，含笑而終。太守段懷然見而異之，作偈贊曰：
我師一念登初地，佛國笙歌兩度來，
唯有門前古槐樹，枝低秖為掛金臺。
政和中，有憲章師仲憫，三衢人也。受業于郡之祥符寺。少年負笈，趨永嘉忠法師之室。久之，冰寒藍碧，即往錢唐南屏文公輪下卒其業。眾服其議論，遂以虎子稱之。後還鄉董浮石山，戶外屨滿，師大其言曰：吾座下若無五百眾，則不講本部。師遽出此言，故一生唯講小部帙耳。
洎師之終，乃急歸本業寺，集大眾於大法堂上，師登師子座，方趺足，忽見西方銀臺而至，乃喝一聲曰：吾平生解第一義，誓取金臺往生，何為不然？於是瞑目而終。見者莫不驚呼。
所謂師子座者，蓋以木雕飾，宛其生者，高一丈余，上安蓮華臺座。是寺多出高流，每以是為升陟之階，唯師一登之後，無復繼者。于今寺革為禪，則棄之於殿角矣。吾宗有志昭師經由是寺，偶一耆宿得其說云。
孤山閑居編云：夫枝必有根，流必有源，生實死之根源也。既有其生，安得無死？故大經曰：功德黑暗，姊妹相隨，有智主人，二俱不受。此則不受其生，故無其死。若夫天理寂然，曾無生滅之朕；妄情紛動，遂見去來之跡。譬以清凈目觀晴明空，都無瑕翳；茍瞪目勞視，則狂華亂生。華既有生，而亦有滅。愚者好華生而惡華滅，而不知華本自無也。故楞嚴曰：一切眾生皆由不知常住真心，性凈明體，用諸妄想，此想不真，故有流轉。
直指凈土決疑集云：唐肅宗皇帝一日召南陽忠國師問曰：舍此陰身，當生何處耶？
師答曰：一真妙性，圓同太虛，本無生滅，若隨物應現，亦隨眾生作念去來耳。若也念合太虛真性，舍此已後，隨意往生十方佛國。如古德道各各自努力，龍華會中相見是也。昔有無著等三人，并隨愿往生慈氏天宮，若人見性，舍此穢身，并歸諸佛會也。
問意甚親，答猶通漫，且隨意往生之語，并歸諸佛會之言，既不能專修佛國之行，何緣托識他方？余愛楊無為頌曰：凈土周沙界，云何獨指西？但能從一入，觸處是菩提。此則通示而不妨別修，世人可不慕西方，一其志而修之乎？
傳燈錄紀溫造尚書問圭峰密公曰：悟理息妄之人不結業，一期壽盡，靈性何依耶？師答曰：一切眾生具有覺性靈明，與佛無殊。但以無始未曾了性，妄執我相，故生愛惡等情。隨情造業，遂長劫輪回。然則身中覺性未曾生死，若能明悟，此性即是法身，本自無生，何有依托？但多生習性，喜、怒、哀、樂，微細流注，難以卒除，須長覺察，豈可一生所修，便同諸佛力用？但可以空寂為體，勿認色身；以靈知為心，勿認妄念。妄念若起，都不隨之，臨命終時，自然業不能系。雖有中陰，所向自由，天上人間，隨意寄托。若愛惡之念已泯，即不受分段之身，唯圓覺大智，朗然獨存，名之為佛矣。
若言天上人間隨意寄托，則是所修不超三界；既不超三界，則還墮輪回之中。古人所謂野火燒難盡，春風吹又生者也。若言不受分段之身，畢竟此人托生何處？若言大智獨存名佛，畢竟此佛四教辨判，成何佛身？固知若不善吾臺宗一家所用經論五住、二死、三身、四土之旨，則未可與言修行趣果之道也。昔苕溪論席解紛，委明此義。其略曰：六住大士尚存分段之生，四果真人猶有變易之死，果能深究此等言教，則超登彼岸，自有捷徑，誠難以惑於他修矣。
真歇了禪師示眾云：悟得紙衣下事，只解恁麼去。明得一色邊事，未會先師意。自余則隱峰倒卓，灌溪步歸，無業問隨後之人，大顛說無聲三昧，或聞鼯鼠而便脫，或為愚癡而再來，或豎指而休，或翻船而往，一一坐亡立化，個個逞神現通。其顯也，目擊正容；其混也，忘蹤失跡。用得純熟，措手自由，滿路光生，迥無依著，此乃衲僧平常轉身，亦未足為奇也。若也己見未明，眼光落地，如生龜脫殼，似方木逗圓，為形軀之所滯，被火風之所迫。蓋一生念念散亂，心識分飛，臨終之時，暫欲澄心靜慮，閉目合眼，意不為幻妄磨滅者，豈易得乎？要須硬鱍鱍地壁立千仞，一念恁麼去，徹底休歇去，氣息都無去，那邊了卻去，直得行如鳥道，坐若虛空，空想亦無，個點靈明，迥然超卓，曾無改變也。只如今日還有光影落時不昧生死底漢麼？良久，云：五蘊身全尚不知，百骸散後何處覓？
寶珠集曰：嘉禾王衷，居錢唐西湖。政和中，舉隱逸，朝廷以處士旌之。嘗結蓮社，作文告諭曰：愚嘗參小本禪師，師嚴重動皆抵拒，唯衷再三，許進一步。然於自省處猶未了了，續沿干，止宿秀州崇寧寺。晨朝偶聞眾僧諷彌陀經，心忽有所感曰：我禪門用心有年，自恨無劄腳處。今聞阿彌陀佛居西方，令我信愿求生，豈非究竟處乎？於是發心修之，已一十九年，未嘗一日違缺。蓋於心警悟自得，有若禪宗之了達也。既得此已，復念利他。
昔有僧法持，專修凈業，命終聞天樂異香，良久，復穌曰：吾生平修凈業，而不能利他為恨。吾死後，乞露屍於松林之下，施與烏鳶螻蟻，使食我血肉者，皆生凈土。言已瞑目。寺僧即睹神旛數首從日西下，旛出異光，以燭其室，故知自利者必利人。今衷謹於居處結白蓮社，募人同修，有欲預者，不限尊卑、貴賤、士庶、僧尼，但發心愿西歸者，普請入社也。左朝散大夫處士王衷謹勸。
然處士建修此社，經歷年所，愿行之功，後果不疾，面西而化。其凈土經教真不負於人，但患世人不肯於經教耳。
龍舒曰：世有專於參禪者云：唯心凈土，豈復更有凈土？自性彌陀，不必更見彌陀。此言似之而非也。何則？西方凈土，有理有跡：論其理，則能凈其心，故一切皆凈，誠為唯心凈土矣；論其跡，則實有極樂世界。佛詳覆言之，豈妄語哉？
人人可以成佛，所謂自性彌陀者，固不妄矣，然卒未能至此。譬如良材，可以雕圣像，必加功力，然後能成，不可遽指良材而謂物象之華麗也。是所謂唯心凈土，而無復更有凈土；自性阿彌，不必更見阿彌者，非也。
又或信有凈土而泥唯心之說，乃謂：西方不足生者。謂：參禪悟性，超佛越祖，阿彌不足見者。皆失之矣。蓋此言甚高切，恐不易到也。故修西方見佛，得道則易，若止在此世界，欲參禪悟性，超佛超祖，為甚難。況修凈土者，且不礙於參禪，何參禪者必薄於凈土也？
龍舒曰：參禪大悟，遂脫生死輪回，固為上矣。然至此者恐少。若修西方，則直截輪回，萬不漏一。故今勸參禪之人，每日留頃刻之暇修於西方。若果大悟，得超輪回，去佛地尚遠，更往見阿彌陀佛，展禮致敬，有何不可？若未得大徹悟者，壽數忽盡，且徑往西方，見佛聞法，何患不大悟也？若不修西方，則未免隨業受異報也。
龍舒曰：參禪取大悟，不肯修西方，如人有一品官而不受，必欲修學為大魁。其志甚美，然大魁不可必得。不如且受一官，然後一面修學，如得大魁，則錦上添花；若不得，則不失其為官人。修西方者，且受一官之謂也。一面修學，兼參禪之謂也。不得大魁者，參禪未悟之謂也。不失其為官人者，直脫輪回之謂也。既生西方，烏有不大悟者哉？
梁高僧傳紀：僧曇諦，吳興尾并二鐵鏤書鎮。眠覺，見二物具存，因而懷孕生諦。諦五歲時，母以二物示之。諦曰：前身為秦王講法華經，賜我者也。年至十歲，出家。隨父見關中僧道，忽喚名，曰：童子何以呼宿士名？諦曰：和尚是諦沙彌，為眾僧采藥，被野豬所傷，不覺失聲也。悟而泣曰：子即先師弘覺法師也。因問弘覺舍命，正是寄物之日。事實驗矣。
續高僧傳云：元魏間，乘禪師專持法華經，命終托生河東薛氏家。生而能言宿世事，而不樂處俗，復愿為僧。其父任泗州守，隨父赴官，便往中山七帝寺，恍然記得昔處。因尋本時弟子，語曰：汝頗記從吾渡水往狼山時，乘禪師者，我身是也。弟子唯然。父母恐其出家，便與納室，從此即忘宿世之事矣。
大宋高僧傳載：吳郡士人齊君佐，勤學為詩，常困游吳楚間。元和中，經錢唐，欲求飡天竺，至孤山，饑不能前，因臨流而泣。忽有一梵僧顧而笑曰：法師秀才旅游，貺味足否？
佐曰：貺味已足。法師之呼何耶？
僧曰：子不記講法華經於同德寺乎？
佐曰：不記。僧即於囊中出一棗子與食，佐乃悟知前世講經之事。
僧曰：當時五人，唯我一人得度，獨汝為凍餓之士。
佐曰：余四十許年，日唯一飡，身擁一褐，福不完也。
僧曰：由汝師子座上廣說異端，使後學生疑，戒缺質傴，報應宜然。僧言已不見。佐即投靈隱寺出家為僧，更名監空。後立行高節而終。
唐明皇雜錄云：房琯，字次律。開元中，宰桐廬。與形真人和璞攜手閑步，至夏口村，入一廢佛寺。璞坐於松下，以杖扣地，令侍人掘深數尺，得一瓦甕，內皆是婁師德與永禪師書畫。璞曰：君省此否？琯恍然，記前世為永禪師也。僧仲殊詩曰：陋以房次律，因循墮流俗。蓋譏其失志也。
夷堅志曰：李侍郎，名彌遜，字似之。為臨川太守。一日，父忌辰，往疏山飯僧，與堂頭行滿長老共飯。滿年八十余，熟視李曰：公乃遜老乎？李不應。滿又曰：遜老，余同門兄也，上下字與公皆同。余自公守此土，已疑之。今日察公言笑，動止精彩，無少異，公必其後身也。李扣遜之亡，則元佑戊辰正月，乃李初生之歲也。
李本號彌遠，偶夢中有人為改為遜，後果中第。李信之，歸家揭燕寢，名小云堂。賦詩見意曰：
老子何因一念差，肯將簪發換袈裟，同參尚有滿兄在，異世猶將遜老夸。
結習未忘能作舞，因緣那得見拈花？卻將凈業尋歸路，淡泊何如居士之，不答，乃援筆書於經藏之北垣曰：不與一沙衰沙，兔而罝，犬而拏，牛虎相交亡角牙，寶檀終不滅其華。此讖唐武帝廢釋教之事，後果驗也。
北夢瑣言曰：顧況，字退翁，有一子，名非熊。在暮年間，其子忽暴亡。況哀悼不勝，乃吟曰：老人失愛子，日暮千行血，老人年七十，不作多年別。非熊於冥中聞之，以情告於冥官，冥官憫之，遣令再生況家。既生三歲，乃能言冥中聞父苦吟之事。後應舉擢第，大為聲名人。
唐明皇雜錄云：成都尹韋皋，始生一月，時有一胡僧見之，曰：別久，得無恙乎？嬰兒若有喜色。眾問其故，僧曰：此子乃諸葛武侯之後身，我昔與之交游，今復與之相見也如此。
冥祥記云：南宋侍中王珉，時與一梵僧為方外友，僧每瞻珉風彩不常，輒語同輩曰：我後世若得與此人作子，愿亦足矣！珉潛聞，一日，戲之曰：法師才高行峻，他日還與誰為子耶？僧頷而不答。後日忽病亡，珉妻歲余生一子，始能言，便解外國語，至於絕國奇貨，莫不識之。珉既審其前身，因小字之曰阿練，後遂為大名之人。
法苑珠林云：唐貞觀末，相州滏陽縣智力寺僧玄高，俗馬氏。臨死日，顧謂母曰：兒子於趙家有宿緣，此去當為其子也。母弗信，乃以墨點于左肘。既終，趙妻忽夢此僧來曰：某當與娘為息也。從而有娠。既產，果有墨點在肘。
三歲，無人導引，能自往馬家去，乃言：此我舊舍也。
太平廣記云：唐王鄂尚書，鄑之弟也。西京亂，離鄑，挈家入蜀，沿嘉陵江，至利州柏堂寺前。鄂年七歲，忽曰：我曾有經一卷藏此寺石龕中。父母異之，因令人隨訪，果獲之，至於所用木櫛猶存。寺僧曰：此我童子也。問其所夭之年，正鄂所生之歲，其前生父母尚在。厥後為官，至令錄。
北夢瑣言曰：唐丞相裴休留心釋宗，精於禪教。圭峰密公凡所著述，裴悉制序。常著毳衲，於歌妓院持鉢乞食，自言：不為俗情所染，可以說法度人。每發愿：世世為國王，弘護佛法。後于闐國王生一太子，手紋有斐休二字。聞于中朝，裴之子通書欲奉迎，不允，乃止。
玉堂閑話曰：昔有一僧，常游崔慎之門。崔每以無子告之，僧曰：但請夫人盛裝游長安大寺院，見有老僧處，彼若不顧，更之他所；若有顧盻，宜厚結之，俾動其心，則後身任運為公之子也。崔與妻信其言，初至二三處，皆不之顧，後至一院，見一老僧近六旬，相接勤篤，崔乃厚施，自是供給不絕。老僧感承，自揣無以為報，發愿後世為其作子。不數年間僧亡，崔妻產一子，其手有衲僧二字，因小字衲僧，亦曰緇郎。
廣異志曰：唐開元中，岐王范以無子，求道士葉靜能奏天曹，報云：范分當無子。靜能又牒送天曹，天曹不得已，遣二使者取愛敬寺僧為之子。二使誤至圣善寺，取某大德，其僧曰：某平生修兜率天業，不當為人作子。二使者乃去。時愛敬寺僧竟以此日亡。經一年，岐王得一子，方六七歲，求往愛敬寺游翫，王縱之。每見僧，如舊識者。無何，長大，乃多好彈射之事，斯亦逐物，則意移也。
湘山野錄云：唐相杜鴻漸初撫巴蜀，至益州，見白云山無住禪師，得佛法大意，自是棲心禪悅。有詩曰：長愿棲禪理，安能揖化源？晚年入相，以疾辭退。垂終顧命諸子曰：當為吾沐浴，剃除須發，加以僧加梨衣，用火焚軀，此吾愿也，切不可違。
湘山野錄云：宰相石延年，字曼卿。性懆磊落，豪於詩酒。明道中，病而薨。平日與張生為友愛，既而數日，張忽夢曼卿騎一青驢到家曰：我已作鬼仙，得來召君同往也。張以母老固辭，曼卿怒而去，乃言曰：今當命補之同行矣。不日之間，補之果卒。補之，即范諷字也。事見儀興石刻。
駕部員外郎李宗，固守漢州。時有道士尹可元，精練善畫，以遺火得罪當死。李緩其獄，會赦獲免。可元時年八十一，自誓後世為李公子，以報其德。洎可元死經二十余年，李之兒婦夢可元入房，後果生子，乳名蜀孫。幼而善畫，喜讀莊、老，仍復為道士，名曰妙應，事母以孝，其寫真妙絕。一時，東坡嘗作長篇紀其事，其略曰：千年鼻祖守關門，一念還為李耳孫，香火舊緣何日盡？丹青余習至今存。
朱或可談紀：蔡元度子，乃悟前身是潤州丹陽王家兒子。訪之，果然妻子尚在，來見與語，敘舊宛合。至八九歲，漸熟世境，旋忘前事。
可談云：雍丘李三禮有女子，名小師。年數歲，乃曰：我前身是黃陂典吏雷澤兒子，名曰亭甫。年十七歲，因患足瘡而死，有今世也。時雍丘牛商多在黃陂，尋問，宛爾符契。他日，雷澤往見小師，一見，便呼為父。政和八年，小師來黃陂，抱其舊母，號泣不已。又數與邑人說其平昔之事，皆驗。
傳燈注文：越州沙門曇彥，與檀越許詢，字玄度，同造二塔。彥有神異，天降相輪，塔未就，玄度遽亡，彥壽一百二十余歲，待玄度再來。時岳陽王來撫越州，彥預告曰：許玄度來。弟子謂：師老耄而言。岳陽王曾受志公密示，才到，便入寺尋訪於彥。彥遙見，便稱許玄度來。王曰：弟子簫登，何爾稱之？彥曰：未達宿命，焉知是事？彥即以三昧力加被於王，忽悟前身與彥同造二塔。由是塔事再加興振。
武庫云：海印信和尚，嗣瑯琊，桂府人也。住蘇州定慧寺，年八十余。平日受朱防御家供養，屢到其宅。一日，朱問曰：和尚後世能來弟子家中托生得否？師微笑諾之，及歸寺，即不快，數日而化。其遷化日，朱室生一女子，不勝悲嘆。時圓照本禪師住瑞光，聞其事，往訪之，方出月，抱出一見便笑，圓照喚云：海印！爾錯了也。女子哭數聲，死去。
武庫云：歸宗宣禪師，漢州人。瑯琊廣照之嗣，與郭功甫厚善。忽一日，南康守以事臨之，宣令人馳書與郭功甫，且祝送書者：莫令縣君見。功甫時任南昌尉。書云：某更有六年，世緣未盡，今日不奈抑逼何，欲托生君家，望君相照。乃化去。
功甫得書，驚喜盈懷。至中夜，妻夢寐，髣髴見宣入臥內，不覺失聲云：此不是和尚來處。功甫問其故，妻答所見。功甫呼燈，以宣書示之，果有娠。及生，即名宣老。才周歲，記問如昔。
逮三歲，白云端和尚過其家，功甫喚出相見，望見便呼師侄，端云：與和尚相別幾年耶？
宣出指云：四年也。
端云：在甚處相別？
宣云：白蓮莊上。
端云：以何為驗？
宣云：爺爺！媽媽！明日請和尚齋。
忽門外推車過，端云：門外什麼聲？宣作推車勢。
端云：過後知何？
宣云：平地兩條溝。
及六歲，無疾而化。
昔閩地有張圣者，幼時嘗牧牛於竹林中，偶見二道人著，張看之，不覺終局。道人憫張久而饑，折與苦笋一莖，張食之，初甜後苦，乃棄其余。洎還家，子孫已四世矣。從此不食煙火之物，而能作頌斷人死生、禍福等事。由此，人稱之為張圣者。
後為僧游方，至興化軍，時陳康伯未第，往求頌，但書羊毛筆三字，康伯不曉其意。繼中秋，選將過省，復詣求頌，仍寫前三字與之，自此一舉成名。
病益篤，以十月一日巳時死。寺中方撞鐘誦佛，外人有入者云：司戶妻娩身得女子矣。時刻恰同，人頗信之矣。
李昌齡著樂善集，最為龜監。其間有言：方朝請政和初為歙縣。一日，病篤，見一道士曰：公武后時人也。時河北大疫，死者如林，公以所藏秘方揭之通衢，餌者多愈。上帝嘉汝有活人之功，錄為上清仙伯。後與侍女宋道華起人間夫婦之念，遂謫之于世也。晁迥太傅前生是凈居天主，王待制素前生是玉京黃闕，西門侍郎楊文公億前身是武夷君，陳康肅公堯咨前生是南庵庵主，張文公方平前身是山藏院知藏僧，曾相國前生是青草堂和尚。蘇文忠公軾自言：母夫人初孕時，夢一僧來投宿，尚記其頎然而眇一目，蓋陜右戒禪師也。寇萊公準自言：初生時，兩耳垂肩，各有肉環，七歲方合。王文正公且自記前身曾為僧，與房琯事相似。文政為太平宰相二十年，薨時乃言：愿世世常得為一清凈真僧，味道自樂，不敢更入富貴之鄉。且遺囑子孫：當為我剃發，著袈裟以殮之。
楞伽經序曰：蔣之奇過南都謁張公，親聞公說楞伽因緣。始張公自三司使翰林學士出守滁，一日，入瑯琊僧舍，見一經函，發而視之，即楞伽經也，恍然覺其前生之所書，筆畫宛然。其神先受之，甚明也。之奇聞羊叔子五歲時，令乳母取所弄金環，乳母謂之曰：汝初無此物。佑即自詣鄰人李氏東垣桑木中探得之。主人驚曰：此吾亡兒所失之物也，云何持去？乳母具言之，知佑之前身為李氏子也。白樂天始生七日，姆指之無兩字，雖試百數，不差。九歲，暗識聲律，篤於才章，而樂天固自以為宿習矣。人之生死去來，於天地之間，其為草木為籌，不能算之，然以淪於生死，神識疲耗，不能復記。惟圓明不昧之人有如張公，以高文大冊再中制等，登侍從秉釣相，出入朝廷逾四十年，風烈事業播人耳目，則其前身嘗為大善知識，無足疑矣。
湘山野錄云：王文正公，且為宋真廟之良相。平生勤儉，多衣布褐，補袞之余，尤通內典。一日，因讀高僧傳，有遺世絕俗者，遂表之曰：昔之有道者，功業尚不足以累其懷，況身後之名乎？如亮師之逃西山，常公之庵大梅，歸宗之昧其跡，法正之不言名姓，是諸老皆能踐其所聞者也。且又自念淪於仕宦，恨不早為釋子。忽病革，召內翰楊大年，囑以後事曰：且深厭俗塵，志慕釋典，愿未來世得為比丘，林間晏坐，觀心為樂。將易簣之時，君為我剃須發，服壞色衣，勿以金帛等置棺內。用荼毗法，藏骨於先瑩之側，起一卵塔，以酬宿愿。吾雖已深誡子孫，恐其循俗，托子叮嚀之。大年曰：余事敢不如教，若剃發三衣事，此必難遵。公三公也，若薨背鑾輅，必有挑被之臨，自當殮贈公袞，豈可加於僧體乎？至薨日，大年與諸孤協議，但以三衣置柩中，不藏寶貨而已。
龍舒凈土文曰：五祖戒禪師，乃東坡前身，應驗非一。以前世修行故，今世聰明過人；以其習氣未除，致今生多緣詩語，意外受竄謫。生此世界，多受苦如是。聞東坡南行，唯帶阿彌陀佛一軸，人問其故，答云：此軾生西方公據也。若果如是，則東坡今生得計矣。
龍舒凈土文曰：聞魯直前世是婦人，長誦法華經，以誦經功德故，今世聰敏有官職，此故隨業隨緣來者也。若生西方，豈但如是而已哉？
永嘉王十朋狀元，前身即萬年山嚴首座，嚴曾手寫石橋一碑而現在。狀元一日游山，次到石橋庵禮方廣應真。庵僧是夜忽夢嚴首座到山，夢覺思惟：嚴公圓寂已久，何緣到此？侵晨乃狀元王公至，首僧言其夢，王亦自說平生多夢入此中，信知不謬。因賦二詩以見意：
路隔仙凡意可通，石橋容我□長虹，橋旁方廣神游久，不在登臨杖屨中。
石橋未到先已到，入眼端如入夢時，僧喚我為嚴首座，先身曾寫此山碑。
百家詩選曰：尹洙，字師魯，洛陽人也。天圣中，登第，官至起居舍人直龍圖閣公。一日，與一佛者談，自言以靜退為樂。其人曰：此猶有所系，不若進退兩忘。公頓若有省，遺世之日，范文正公訪之，公隱幾而坐，言曰：已與公別，安用復來？死生常理也，希文豈不達此？乃相揖而逝。俄傾，舉頭曰：亦無鬼神，亦無恐怖。言已，長往。師魯所養至此，可謂有力矣！
百家詩選曰：呂本中，字居仁，靖康年擢第。歷官及中書舍人，落職奉祠。公平生緣詩以窮，耽禪而病。清癯之甚，若不勝衣者，所居一室，蕭然裕如也。公每以前路資糧為念，因賦詩寄劉器之曰：
病知前路資糧少，老覺平生事業非，
無數青山隔江海，與誰同往卻同歸？
禪師作勸孝文百二十篇，前百篇論奉養甘旨為世間之孝，後二十篇勸父母修凈土為出世間之孝。蓋世間之孝，一世而止；出世之孝，無時能盡。能使父母生凈土，莫大之孝也。父母現在而不以此勸勉，他日徒傷其心，徒為厚禮，亦何益乎？觀經前後兩說孝養父母為凈業，即此意也。
勸孝文曰：父母信知念佛，蓮華種植時也；一心念佛，蓮華出水時也；念佛功成，華開見佛時也。孝子察其往生時至，預以父母平生眾善聚為一疏，時時讀之，令生歡喜。又請父母坐臥向西，不忘凈土，設彌陀像，然香鳴磬，念佛不絕。舍報之時，更須用意，無以哀哭失其正念，父母得生凈土，受諸快樂，豈不嘉哉？平生孝養正在此時。寄語孝子順孫，無忘此事。
寂室曰：世人修行凈業，勿得言我今忙迫，且待閑暇；我今貧乏，且待富足；我今少壯，且待老時。若己分定常忙，分定貧乏，分定夭折，即於凈業無緣修習，忽爾喪亡，雖悔何及？是故奉勸諸人，即今安健，努力修之。
寂室曰：世人但知生時將養此身，營求資給，而不思舍此身已，神識不滅，若無善因，則淪墜苦涂。何為生時愛惜此身，死後其心亦是汝者，而不思救度，何也？又世人專為妻子男女、奴婢眷屬，廣營衣食，無有少怠，而不思命終之時，妻子男女等，雖愛徹骨髓，不能相救，唯當獨往。今勸世人：不當以養生故而忘畏死，不當以為他故而忘自為。
龍舒曰：孟子謂夫仁者，亦在乎熟之而已。故君子無終食之間違仁，造次必於是，顛沛必於是。是欲其熟也，則無往而不為仁矣。修凈土者亦然，故起居飲食，見聞動意，皆在凈土，則身雖居五濁，其心已在彼土矣。
富陽龍門有居士孫公如珪，子名應辰，猶子名應祥，俱習儒業。方圖折桂以榮其親，復能觀父之志，兼修凈業，真得道并行而不相悖之理，且恥獨善其身，遂師同輩逾三十人共為之。其勸發之言，有曰：三界無安，猶如火宅，九蓮超往，自有法門。又曰：莫待老來方學道，要知忙好偷閑。余一見喜甚，遂述古風以贊其美云。開禧改元重午，東陽吳克己書。
卓哉西圣釋迦文，口輪垂范億代遵，開顯一化無余蘊，復譚樂土拔沈淪。
馬鳴龍樹皆贊述，首傳震旦得遺民，自是搢紳多響慕，豈特緇侶蒙陶鈞？
河東先生具正見，發揮此道尤諄諄，景迃曾見立與照，有文炳然名略因。
縱陷異宗亦牽復，楊公陳公即其倫，每嗟先哲不可作，悠悠誰與繼芳塵？
龍門忽逢孫氏子，肯約同輩并為仁，短疏一讀起遐想，如見廬阜山中人。
乃知儒俊最易曉，撥撥便轉陶家輪，更把一乘扶壯志，鵬搏九萬誰能馴？
馬鳴、龍樹乃付法藏傳中第十二、十四祖師，皆造論贊揚凈土。廬山十八賢，劉遺民為上首。河東先生即柳子厚，有、、文。景迃者，乃晁待制曾見、延慶立法師、靈芝照律師，作凈土略因。楊無為、陳了翁皆晚年留心凈土。楊有、。陳作等。并見于樂邦文類。