復次，善男子！譬如良醫至唯除必死一闡提輩。
僧亮曰：答問云何處煩惱，煩惱不能染，如醫療眾病，不為病所污也。自下為經作譬也。八術者：一、治身；二、治眼；三、治瘡；四、治小兒；五、治邪；六、治毒；七、治胎；八、占星宿。知所屬可治、不可治也。一方有二千偈，阿薩闍病不可治者，喻二重罪，於昔契經，不治之病，明涅盤難治能治也。唯不能治必死病者，不可加治，非難治也。
法瑤曰：余契經，譬良醫。經有八種藥，謂苦、空、無常、無我、不凈、慈心、因緣、觀佛，滅八種病：四倒、三毒及等分也。此下有十譬，悉明經有勝力，能拔重罪。八藥者，謂八正道也。過八藥者，此經理圓，功德力勝，故言過也。
寶亮曰：答第十七問也。此第一譬，昔法華以前經教也。至後凡十二譬，至文自述也。
復次，善男子！譬如良醫至唯除生盲一闡提輩。
法瑤曰：前言滅八倒，此言生八解，開二乘常住慧眼也。
復次，善男子！譬如良醫至若丸若散一切諸藥。
法瑤曰：八藥，譬除八倒病也。
僧宗曰：吐下者，明罪報相也。涂身者，身意止觀也。灌鼻者，謂數息也。薰身者，即薰禪也。洗者，不凈觀也。丸者，總觀也。散者，別觀也。
僧亮白：重罪既重障發心，故不肯服也。
法瑤曰：前明二乘人滅八倒，生八解，此明凡夫及犯重者不信。
良醫愍念，即將是人至以藥力故，所患得除。
僧亮曰：地獄是其歸處，譬舍宅也。畏苦發心，譬強服也。應障不障，譬患除也。夫不信者，以不顧無常，不懼罪對，誹謗以之而生，臨終之時，謗罪對現，懼而改悔，於是息謗生信也。無常罪對，是思善之堂，為舍宅也。生必歸死，為還也。苦相切迫，然後始信，為強與服。
女人產者，兒衣不出至悉令發心，除一闡提。
僧亮曰：犯重之人，有微善根，能生發心，譬女也。未發心時，罪所纏裹，譬兒衣也。地獄之報未除，譬衣不出也。
法瑤曰：明今之信，皆由昔善，昔善為母，今信為子也。解不即現，猶兒衣也。煩惱未斷，為不出也。聞經則無惑不除，猶子衣即出也。
迦葉菩薩白佛言：世尊至云何能與作菩提因。
僧亮曰：昔經所明，是二重罪人，聞經不生道果，云何今日能令作因？更申向旨也。
佛言：善男子！是諸眾生至以是因緣，我命得全。
僧亮曰：二重罪人，聞經得悟，因果轉明，嘆此經恩也。
法瑤曰：知今之解，藉昔微善，譬處胎也。由經力故生信，除不信之病，與母藥也。以母善不朽，所以子解得生，譬我命得全也。
奇哉！我母受大苦惱至作菩提因，除一闡提。
僧亮曰：為罪所纏，譬受苦時也。罪既已久，譬十月。善根不斷，譬懷抱也。今得發心，譬生後也。修行無漏，譬推乾也。除斷結惑，譬去濕也。制身口惡，譬除便利也。受持常樂，譬乳餔也。
僧宗曰：行者，為母也。方等為藥，常解喻子，令人受持，譬與母藥也。由經故有慧，譬命全也。修十地行，譬十月也。除愛慢故，譬推乾去濕也。得果之日，酬於本期，譬報恩也。力者，三十二相乃至十力也。四部第子，如侍衛也。
復次，善男子！譬如良醫至唯除大龍一闡提輩。
僧亮曰：醫，譬佛也。子，譬菩薩也。無上咒術，譬佛性常也。若龍若蝮，譬二重罪也。藥，譬名味句身也。革履，譬書之於紙墨也。觸諸蟲者，譬讀誦也。毒為之消，譬發心也。
法瑤曰：良醫，譬經文；子，譬常住二字也。欲明但聞二字，已是滅惡，況具聞經耶？滅四重五逆，故譬涂革履。觸諸毒蟲，毒即消也。
復次，善男子！譬如有人至除不橫死一闡提輩。
僧亮曰：毒藥，譬佛性。以始聞故，譬新也。大眾，譬有為行也。聲者，譬讀誦也。死者，譬煩惱滅也。
法瑤曰：常理如藥，文字如鼓，以藥毒故，聞鼓則死；其理深故，聽之者罪滅。
復次，善男子！譬如闇夜至於諸善法無所營作。
僧亮曰：余經所說，理不同故，譬闇也。日，譬此經也。重舉兩者，聞此經，如天之澤萬物滋長也。
僧宗曰：如法華中八十聲聞者，誤也。彼經云八千聲聞也。
復次，善男子！譬如良醫至其余皆菩薩摩訶薩。
僧亮曰：醫，譬此經也。非人，譬犯重也。妙藥，譬常住二字也。使者，譬受持此二字者也。速與彼人，譬為說此二字也。自往，譬具足得聞也。
法瑤曰：凡四部之中，未聞常住者，及外道犯重五逆非法之徒，為他人子也。經為良醫，理為妙藥，文存傳理，為遣使送藥也。理貴流通，流通要由文字，為勑語使，言卿持此藥送與彼人也。聞經﻿之理，眾魔惡友不能為患，猶人有藥力，鬼神遠去也。
僧宗曰：犯四重五逆者，一往聞經，為見使也。思惟於理，為吾威德也。以此二事，其罪得滅也。
寶亮曰：此第八譬，明經力、彼及外道也。醫，譬佛也。使，譬菩薩。藥，譬此經也。為彼解說，如送與也。
復次，善男子！譬如聾人至所以者何？無因緣故。
寶亮曰：第九、偏為闡提作譬也。聞經不能生信，如聾之不聞。
復次，善男子！譬如良醫至終不能治一闡提輩。
僧亮曰：犯重戒人，不斷善根，方之闡提，微為勝故，譬王也。必入地獄，譬必死病也。報在未來，於今不現，譬腹內也。律能治罪，譬下藥也。勸令看律，而不肯信，譬不肯服也。經力發夢，使地獄受苦，獄是下道，譬糞門生皰也。亦受畜生之報，譬蟲血雜出也。
法瑤曰：卿不見我腹內事者，不信斷善根，受地獄報也。應服下藥者，闡提初入地獄，便有三念，為自知也。經說勝理，如醫白王也。良醫術力者，譬常理也。隱處，譬地獄也。
寶亮曰：第十譬，諸佛善說五時經教也。
復次，善男子！譬如良醫至必死之人，一闡提輩。
僧亮曰：此語勢及之，非義宗也。謂其罪既重，法不能救耳。
僧宗曰：上來八譬，悉以咒經也。此兩譬佛菩薩也。
寶亮曰：第十一譬，由以除八倒為喻也。
復次，善男子！譬如良醫至最尊最勝眾經中王。
僧亮曰：如來教法，先淺後深，唯涅盤究竟，無惑不除也。
寶亮曰：第十二譬，與法華之前經作喻也。除三毒并等分及四倒故，故言八術。復能博達過八種者，譬涅盤經教，有十二術也。此兩譬所以就人為喻者，遣物疑也。
復次，善男子！譬如大船至化度眾生亦復如是。
僧亮曰：次答船師問也。生死苦海，人皆求度，而經能勸人修學。佛度生死，更無余道，乘大涅盤，以救苦人也。下二風譬，初譬速度，後譬自慶，皆勸美也。
寶亮曰：自前四問，明因中利益，此明果中利益也。有三意，此第一，先明諸佛得度已，還濟眾生也。
智秀曰：答第十八問，此下三問，皆明經力能為外物作緣。船有二種：一者、為眾生作境界，正以信教，故便能生善也；二者、妙佛住果地，還度生死也。
復次，善男子！譬如有人至墮於地獄、畜生、餓鬼。
寶亮曰：第二意，度生死所以速者，經之力也。
法瑤曰：眾生雖有五戒十善，欲度大海，若住此善，則不離生死，聞此經，則超越也。
僧宗曰：諸行為船，涅盤為風，修行萬行，必須圓解常教。
復次，善男子！譬如有人至大涅盤經生清凈信。
寶亮曰：第三意，自慶也。
法瑤曰：眾生為苦所切，思善反惡之時，惑經修行，日進無退也。
僧宗曰：厲物情也。生死輪轉，所以不息，正由不值涅盤之風，豈不深發增上之心耶？
復次，善男子！如蛇脫皮至亦名常住，無有變易。
僧亮曰：上說涅盤，能度生死，非余契經，以此釋之也。佛之真身是實，涅盤說實，見實則生死盡也。應身非實，契經以之為實，不見實故，生死不盡也。
法瑤曰：蛇脫皮者，止明雙樹一跡耳，雖現舍生死，而跡無生滅，法身常一也。
僧宗曰：答第十九問，向云乘涅盤船，濟度眾生，實無生滅，物以王宮之生，雙樹之滅為疑，故以此譬拂滯也。
復次，善男子！如庵羅樹至如來常住，無有變易。
僧亮曰：次答問云何觀三寶，猶如天意樹也。上勸修經，今說修經之法，有二意：先解如來身密，猶如無意樹也；次解口密，如先陀婆也。
法瑤曰：天樹隨意感變，人樹逐時而遷，遷變雖異，而樹實常存。舉人樹，則天樹可知也。故近取此樹，遠況三寶也。此譬與船師、蛇脫皮，通明一身始終之示現也。
僧宗曰：答第二十問，向舉蛇譬，一往但明非實滅也。今寄樹譬有三時之變，廣明初生乃至涅盤一應之跡也。此下有五重明義：第一、舉樹譬，雖有三時之變，實則不滅；第二、明口密，能以非常之言，密詮常旨；第三、因明三寶興衰之相，以人不行故，義言滅也；第四、勸立丈夫之志，既理由人弘，故抑抗其辭也；第五、更出末法三寶衰滅時節之處所也。
寶亮曰：開此答中有三意：第一、明三寶有衰盛之相；第二、明法滅之相貌也；第三、教行者作業也。從此下，先明佛寶現有滅也。
善男子！如來密語甚深難解至凡夫品類所能信也。
僧亮曰：次顯口密也。如彼智臣善解密語，可以類求修經之法也。以先陀婆譬四非常。一名四實，修心常法者，知有常因，能得常果也。
僧宗曰：第二、明口密也。彼以一名，表四種之實；此一偏教，亦表常我四實理也。有智之人，因四非常，悟於常樂，事同應身，雖有三時，而識法身是常存也。
復次，善男子！如波羅奢樹至以是眾生薄福德故。
僧亮曰：更以三樹譬涅盤衰滅之時，不解密語，常雨不降，不得常果也。水陸枯悴，譬無人天善也。藥無勢力，譬余契經也。
僧宗曰：此第三，炎明三寶衰滅之相，言末代不能流傳也。
復次，善男子！如來正法至隨順不逆，為眾生說。
僧亮曰：上言滅後者，此明法欲盡時，不解密語，受學經者，抄略前後，分作多部，唯諸菩薩解密語者，不違經旨也。
復次，善男子！如牧牛女至復加二分，詣市賣之。
僧亮曰：譬行經之人，廣上懶墮求利之事也。
僧宗曰：加二不已，乃至於八，無復乳味，諸惡比丘為利養故，安置浮辭，使理味難解也。
時有一人為子納婦至乳之為味，諸味中最。
僧亮曰：一人者，譬密語菩薩。將使弟子為化，紹嗣不絕，譬之納婦也。化必須法，譬求乳也。求法為物，譬待客也。有法之處，譬之市也。得財乃說，譬索價也。讀誦受持，譬用作糜也。
僧宗曰：復改換文辭，故是筌常比之，余教不可譬。
善男子！我涅盤後，正法未滅至能滅正法色香美味。
僧亮曰：合第一加水也。
是諸惡人雖復讀誦至莊嚴文飾無義之語。
僧亮曰：合第二加。
抄前著後，抄後著前至諸惡比丘是魔伴侶。
僧亮曰：合第三加。
受畜一切不凈之物至如牧牛女多加水乳。
僧亮曰：合第四加也。
曇纖曰：止取抄前著後，為一加；抄後著前，為二加；前著中後，為三加；中後著前，為四加。
諸惡比丘亦復如是至以是義故，名大涅盤。
智秀曰：通舉上譬略合也。
復次，善男子！若善男子至如蜂采味，汝亦如是。
僧宗曰：第四、勸立丈夫志也。
復次，善男子！如蚊子澤至無上正法將滅不久。
僧宗曰：第五、更出末法三寶衰滅時節之處所也。