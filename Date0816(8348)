經：爾時，世尊至無能測量者。
贊曰：下二十一頌分之為二：初十七頌半頌前二妙；後三頌半勸發信心，顯今說實。初中復二：初二頌總頌二妙；後十五頌半別頌二妙。此即初也。初一頌總嘆法師妙，後一頌總嘆法妙，總嘆佛身及所成德，法體妙也。
經：本從無數佛至難見難可了。
贊曰：下十五頌半別頌二妙。於中分二：初十四頌頌法妙；後一頌半頌法師妙。初中分五：初一頌頌讀誦、修行二深；次一頌頌果行、增長功德心、快妙心三深；次一頌頌無上深；次一頌半頌入深；後九頌半頌不共二乘住持甚深。此初也。不頌標文，但頌八深。本從無數佛，受持、讀誦甚深也；具足行諸道，修行甚深。由此二故，其智慧門難見難了。
經：於無量億劫至我已悉知見。
贊曰：此頌果行、增長功德、快妙心三深。由精進勇猛，於無量劫行此諸道，果行甚深；善名遠振，增功德心；道場得果，我悉知見，故名快妙心甚深。甚深希有法皆成就故。
經：如是大果報至乃能知是事。
贊曰：此頌無上甚深。性，謂道理；相，謂事義。前脫此文，難解法者，如來能知，今此文有。
經：是法不可示至信力堅固者。
贊曰：此頌入甚深。甚深者，佛所說法，名字章句意難得故，卒難入解，故名為入。又佛自住持是深法中，故名為入。不同外道，雖說諸法，自不能入。由佛世尊說因緣理，唯佛自入，余不能知。意趣難解，故名入深。論云：佛自住持，不同外道，說因緣法甚深故。此經云是法不可示，言詞相寂滅，因緣道理絕語言故。諸眾生類，無能得解，除諸菩薩，信力堅固者，初地已上得四種證凈，信佛、法、僧、戒故。能信法妙，而未圓證如是二妙，故此下云不退菩薩亦不能知。不能知者，不能圓證，非不信知。雖見道前比信亦知，非證信故。既非堅固，所以不說。
經：諸佛弟子眾至其力所不堪。
贊曰：下有九頌半頌不共二乘所作住持深。中分三：初四頌頌聲聞不知；二頌頌辟支不知；三頌半頌菩薩不知。長行但有二乘不知，因顯彼不知，亦說菩薩不知。聲聞不知中分三：一頌半總頌一切聲聞不知；一頌別頌皆如利根鶖子不知；一頌半別顯皆如利根鶖子，并余弟子共度不知。此即初也。曾近善友、諸漏皆盡、住阿羅漢，此最後身有是三德，其智慧力不堪能知。
經：假使滿世間至不能測佛智。
贊曰：此明世間皆如鶖子利根第一，盡情思共度量亦不能知。既不知佛智，故智慧門難解難入。盡音：茲引反，任也，窮也，或秦引反，本盡之盡。思音：息字反，無息茲反。不爾，便與度量無別。
經：正使滿十方至亦復不能知。
贊曰：十方利根皆如鶖子并余弟子，亦滿十方，共度亦不知。
經：辟支佛利智至莫能知少分。
贊曰：此頌辟支不知。辟支望聲聞名利根，麟一大事者，依四種義應知。佛知見者，如來能證，如實知彼義故。此有三釋：一云法性真如，名為如實，法真性故，即是所證，義理境界俱名為義。正智之體名為能證，能知義理，證真境故。即此能證正智及所證真如，能所知見并名知見。如為知見之性，智為知見之用，知見性相，俱稱知見。無著般若論云：無上菩提是法身，正等菩提是報身。解深密經云：菩提、菩提斷俱名為菩提。智度論云：說智及智處，俱名為般若故。或知謂正體智，見謂後得智，是二是用，能照真、俗二種境故。此二本性即是真如，合名知見，將性就相，故名知見，欲令二乘求種智故。勝鬘云：一乘即佛乘，佛乘即大乘。攝大乘云：亦乘亦大，故名大乘。萬行是也。或乘大性，故名大乘。真如是也。故知一乘佛果乘體通理及智，契當宗義。火宅、牛車，意在智用，說牛車等，我所作故。險途寶所，意在智性，稱化作城，非寶所故。由此合二，并名知見。
本論云：何者為四？一、開者，無上義，除一切智智，更無余事故。一切智者，佛也。又言智者，根本、後得智。此二是用，此二智性即是真如。若用若性，合名為智。一切智人之智，名一切智智。又一切智者，根本智；重言智者，後得智。舉此二智，攝於智性真如妙理。又一切智者，智用菩提。又言智者，智性、涅盤二種如來藏，今顯此二悉皆無上，嘆勝令欣。然此菩提體是有為，本有種子，多聞熏習，因修生長。體即四智，楞伽經云：阿梨耶識，名空如來藏。具足熏習無漏法故，名不空如來藏。藏識有漏，虛妄不實，故名為空；能含一切無漏種，故名如來藏。四智種子體是無漏，非虛妄法，由近善友，多聞熏習，漸次生長，當成四智。四智之因，名不空如來藏。藏是含藏，因性義故，猶如種樹生長圓滿。其涅盤性體是無為，本來而有，自性清凈，後逢善友，斷障所顯。雖一真如，逢緣證別，名四涅盤。
勝鬘經云：有二種如來藏空智，謂若離若脫，若斷若異，一切煩惱藏不離不脫不斷不異不思議如來藏。煩惱有漏，虛妄不實，能覆真如，名空如來藏。涅盤無漏，體是無為，非虛妄法，由近善緣，斷諸煩惱，漸次智起，方便顯證，名為涅盤。體性非空，因空所顯空之性故，煩惱覆位，名不空如來藏。藏是覆隱因性義故，故在煩惱纏裹之位名如來藏，出煩惱時名為法身，即此法身因空所顯，空本性故，亦名空如來藏，如刀提耶掘寶顯得。阿賴耶識及諸煩惱名如來藏者，即涅盤云未得阿耨多羅三藐三菩提時，善、不善法皆名佛性；無垢稱云偽身種姓、七識住、貪欲、瞋恚、愚癡、十不善業道為如來種等。文非一故，即前菩提名為報身，報身修生，法身修顯。法身證因證故，報身生因生故。前藏有四：一、能含藏藏，謂阿賴耶識，如庫藏等；二、能生德藏，謂報身種子，如谷種等；三、能覆藏藏，謂煩惱等，如土覆物；四、能顯德藏，謂法身佛性，如金性等大位而言。
所知障斷，證佛報身菩提圓滿；煩惱障斷，證佛法身涅盤圓滿。諸佛出世，欲令眾生斷所知障及所發業并所得果一切俱盡，圓證菩提，開知見相，使得清凈。障盡智圓名清凈故。欲令眾生斷煩惱障及所發業并所得果一切俱盡，圓證涅盤，開知見性，使得清凈。障盡理顯名清凈故。緣此知見故，出世間。開者，出生顯證之義，出生菩提，證涅盤故。除此二種，更無余事勝過二法，故名無上。
二、示者，同義。以聲聞、辟支佛、佛三乘法身平等。法身平等者，佛性、法身無差別故。涅盤經云：譬如乳牛，有種種色，及構其乳，置之一處，白色無異。佛性亦爾，眾生雖有種種不同，佛性無別。此意說言，三乘法身本來平等，眾生不知，不肯修證法身圓滿。諸佛出世，欲示眾生此佛知見之性，三乘同有，平等無二，令同證滿，以成法身。
三、悟者，不知義。以一切聲聞、辟支佛不知彼真實處故。不知真實處者，不知究竟唯一佛乘故，如下有人至親友家醉酒而臥，以無價珠系衣等，彼初不覺，後悟方知。此意說言，二乘不知究竟唯一佛乘體即菩提四智，所以不修報身圓滿。佛出世者，欲令眾生悟於究竟唯此一乘佛菩提智，令修生長。
上來三種，開者，雙顯法身、報身、涅盤、菩提二種無上，嘆勝令欣。示者，別顯法身涅盤三乘無二，本來而有，令其修證。悟者，別顯報身菩提第一究竟，本有種子令修果生，俱明果中斷德、智德。既證此二，利樂眾生，應物現形，應機說法，即是化身及他受用，名為恩德。
四、入者，為令證得不退轉地，示現與無量智業故。上三總別雖顯佛果無上、同、勝，未知如何可能證獲。今顯能證能得之因，故名為入。依此本論，初地已上名不退地，佛果位中，一切智智體用大故，名無量智。業者，因也。佛出為說初地已上能得佛果一切智因，故名為入。佛說此因，欲令二乘有學、無學及初地前，證初地上不退轉地，入變易生，修種智因，觀察智性，入佛二果。
此四意言佛出世者，欲令眾生斷二障盡，開佛菩提涅盤知見，使證清凈，嘆二無上，勸令欣故；示法身同有，令使證故；悟所不知唯一佛乘智，令修生故；既顯佛果菩提涅盤殊勝體性，并顯其因，令其趣入。謂佛出世意，說一乘若果若因，令諸眾生修因證果，皆作佛故，更不為余。
前嘆智慧及智慧門即是一乘教之與理，今說行果，故知總說一乘四法名為法華。或不退者，八地以上行不退故，諸論說受變易生故，雖二乘回心，未即至彼地，三乘俱同後決定得，出分段死，入變易生，故作是說。又二乘者，煩惱不退，經三大劫，俱名不退地。又一乘者，修行一乘，若信若位，若證若行，今於此中皆令入故，并名不退。或此果因一乘實體，是前所說諸佛智慧，其智慧門即前所說三乘權教，令二乘者舍權取實，行一乘因，趣一乘果，是此本意。
上來所說總別果因，以解四種，準下三世佛法之中，不說初開，唯說示、悟、入，故知但應如此說善。示、悟別顯，二果已周，不假標故，舉此二種，攝佛一切有為、無為萬德盡故。此法說一乘，唯為上根，由此通辨若因若果菩提涅盤以為一乘。中為中根者但說於悟。牛車，菩提智德一乘，由唯迷因智，不迷因理果智理故。為下根者但說於示。寶所，涅盤斷德一乘，由迷果理，不迷果智。因理智故，各隨所宜，斷除彼障，令其進入偏說一乘。或為中、下互說因果、智理二門，影顯令解。唯此一品，通明因果，覺寂一乘，理義周備，故本論中具解此品。余品但總釋其大意，不異此故。若解此品，便解一部矣。然勘下文，牛車在果，即是菩提。下文但明因中之智，三乘乘此至道場故。又理雖然，諸經論中多說涅盤理性智慧以為一乘，一乘本故，如無量義。
第二解云：今此四義，總依佛性、法身、智體以為一乘。涅盤經言：大事者，所謂佛性。又畢竟有二：一、莊嚴畢竟；二、究竟畢竟。莊嚴畢竟者，謂六波羅蜜。究竟畢竟者，一切眾生所得一乘。一乘者，即是佛性。以是義故，我說一切眾生悉有佛性，悉有一乘，無明覆故，不能得見。故知佛性即是知見，即是一乘。
說諸眾生悉有佛性，名之為開；曲宣分別，名之為示。此是法佛性，此是報佛性，此是因性，此是緣性，此是理性，此是行性，此是善根人性，此是不善根人性，此等名示。故涅盤云：如貧女，舍內多有真金之藏，家人大小無有知者。時有異人善知方便，乃至即於其家掘出真金之藏。女人見已，心生歡喜，生奇特想，宗仰是人。善男子！眾生佛性亦復如是，一切眾生不能得見，如彼金藏，貧女不知。善男子！我今普示一切眾生所有佛性，善方便者，即是如來；貧女，即是一切無量眾生；真金藏者，即佛性也。種種分別，令其生解，名之為悟；勸物起修，令其入證，名之為入。若依此解，中牛車各與，吾為汝造，便非此義。
第三解云：其前三種即依佛果大般涅盤三事解之。涅盤經第二卷云：我今當令一切眾生及以我子四部之眾，悉皆安住秘密藏中，我亦復當安住是中，入於涅盤。何等名為秘密之藏？猶如伊字，三點若并，則不成伊，縱亦不成。如摩醯首羅面上三目，乃得成伊，三點若別，亦不得成。我亦如是，解脫之法亦非涅盤，如來之身亦非涅盤，摩訶般若亦非涅盤，三法各異亦非涅盤。我今安住如是三法，為眾生故，名入涅盤，如世伊字。
此中意說，梵本伊字上有二點，下有一點，似倒品字。并者，橫也，謂前後證。縱者，豎也，謂有三品。世說縱橫即此豎，并皆非伊字；三點別安，亦非伊字；要三和合，不縱不橫，亦不離別。和合三點，不一不異，如大自在天面上三目，額上有一，眉下各一。佛入涅盤亦復如是，摩訶般若者，能證之智；如來身者，所證法身；解脫者，由能證智，證所證理法身之時，二障滅盡，二死當來，後有不續，更無系縛假名擇滅，即是解脫。故雜集云：滅諦有三：若能滅、若所滅、若滅性。即是此三大般涅盤。般若在上，為能證道，如額上目；法身、解脫并在其下，是所證故，猶如眉下所有兩眼。以智證理，令後惑苦皆斷不生，名入涅盤，是佛安住秘密之藏。不同二乘智了生空不是大慧理，但生空無我之理不名法身。雖得惑種及分段死少分不生之假擇滅，不得習氣及智障滅，分段、變易二死俱盡之勝解脫，如縱如橫，非大涅盤。身灰智滅，彼名為入，無現身智，何得稱大？佛今不爾，故名為大，稱為秘藏。古人有解，但依真如，以為三事，名大涅盤，便無入義。常住不壞，為利有情，以智證真，惑苦解脫，方名為入，是佛意故。不同二乘，無有身智，乃名為入。故佛自言假使烏、角鵄乃至永入於涅盤等。今作此解，善順彼經，審讀經文，當自悉知。摩訶般若即開佛知見，故論說言：除一切智智，更無余事。一切智者，證二空智；重言智者，證諸有智，此最勝妙，故名無上。更無過故，法身即是示佛知見，故論說言：三乘平等，佛性法身無差別故。解脫即是悟佛知見，二障俱亡，二死皆盡，是真解脫。二乘唯得一障一死，盡滅無余，不知於此，故論說言：二乘不知真實處故，令其悟也。
上來三事即是證入大般涅盤，此必有因，更說入義，故論說：入示現不退轉地，與無量智業也。佛出於世，欲令三乘有情皆修不退地業，安住秘密藏，入大涅盤，不為余也。此與涅盤名字雖殊，體性無別，一切皆欲行因，證入佛果位故。若作此解，既契化城之趣寶所，亦合火宅之御牛車。一乘體德既曰大般涅盤，法、報二身正覺之與圓寂，一一總攝周備，亦何理而不彈？今此三解，唯取所詮智慧，名曰一乘。能詮之教門，即次前說也，隨宜所說，意趣難解故。又以蓮華喻於妙法，必兼開敷之與秀出，果秀因敷，亦無乖爽。
然勝鬘等經及此下文多說真理以為一乘，乘之本故，實通二種，於義苞盡。開、示、悟三，明佛果乘；入之一種，明佛因乘。因乘雖通三無數劫，今此唯取第二劫後。論說：令證不退位故。楞伽經中，十地分為三種意生身故，如別章說。又後品言聲聞、緣覺、不退菩薩乘，此寶乘直至道場。勝鬘經言：無明為緣，無漏業因，有阿羅漢、辟支佛、大力菩薩三種意生身生。初地已前，實居三界分段死中，未出火宅，猶在門中，當為燒故，不與一乘之名。或八地後，名不退地。瑜伽論說：八地後為意生身故，得決定故。
問：二乘無學羊、鹿果位亦居分段，應在門中，如小菩薩，應非出宅。
答：談其分段，應非出宅，余依永滅，已得涅盤，名居門外，不同於彼。
問：何故二子趣於牛、羊、鹿，稱出宅；大子趣於牛，菩薩未出宅？
答：二乘惑種盡得滅，稱出宅。初劫惑猶行，如何稱出宅？又七地分段盡此一生，亦名出宅，二乘同故。已前即非，猶多生故。如有學類故，出宅已，方上牛車。然此經文初開之中，初總標勝致，使得清凈之言，後三別顯，故略不說。
經：舍利弗至出現於世。
贊曰：第三、結也。
經：佛告舍利弗至示悟眾生。
贊曰：此釋於前，有何意況？眾生身中悉有佛性，故所教化但化菩薩，所為所作常為此事，唯以佛之知見示、悟眾生。論第二番釋示、悟、入云：又示者，為諸菩薩有疑者，令知如實修行故。謂有菩薩疑無佛性，不肯修行，今示所化，但化菩薩，令知三乘同有佛性，斷彼疑故，如實修行。又悟入者，未發菩提心者，令發心故。此解悟義，已發心者，令入法故；此解入義，明因果盡。又重釋悟、入云：悟者，令外道眾生生覺悟故。復入者，令得聲聞果，入大菩提故。回邪入正，舍權取實故。