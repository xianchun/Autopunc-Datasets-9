經題具如玄義中說，今更略提綱要。此經以人法為名，謂此大佛頂法，非因非果，一切因果無不依之。如來果人以此為密因，故若修若證，無非了義，而果徹因源；諸菩薩因人亦以此具足萬行，故根、塵、識、大，一切皆得畢竟堅固，而因該果海也。如來藏妙真如性為體，由法法皆如來藏，故稱為大佛頂也。不生不滅因果為宗，因果皆不生滅，故稱密因也。離愛得脫為用，永離諸愛，究竟解脫，故號首楞嚴也。生酥毒發為教相，此是方等部中圓頓味也。
將釋經文，大分為三：初從如是我聞，至歸來佛所，是序分；次從阿難見佛，至第十卷知有涅槃，不戀三界，是正宗分；後從阿難，若復有人至終，是流通分。
	初、序分二：初通序，二別序。
初通序者，證信序也，諸經同有，故名為通。以此六義證成可信，故名證信。六義者，如是二字，顯所信法體成就；我聞二字，顯能聞成就；一時二字，顯機感成就；佛字，顯說法主成就；在室羅筏城等，顯所依說法處成就；與大比丘以下，具列常隨、雲集兩類，顯同聞眾成就。今恐割裂經文，不便句讀，總科為二：一標聞說時處，二引大眾同聞。
一標聞說時處。所聞即法體，能聞即我。所說亦即法體，能說即佛也。時處可知。
如是我聞。
一時，佛在室羅筏城，祇桓精舍。
如是者，指法之辭，通指下文十卷文義而言。亦是信順之義，大凡信者則謂是事如是，不信者則謂是事不如是，今言如是，即顯信順也。我者，阿難自稱。此非外道妄計之我，亦非凡夫妄執之我，乃深達八自在我，非我非無我，而隨世假名，稱為我也。聞者，耳根發耳識，能達音聲現量體性也。一時者，機應相符，說聽終竟，總名一時。佛者，自覺覺他，覺行圓滿，即是娑婆教主釋迦牟尼。在者，示迹此間，行住坐臥，總名為在。室羅筏城，或云舍衛，梵音楚夏之別，此翻豐德，亦翻聞物，亦翻好道，即憍薩羅國之城名也。祇桓者，本是祇陀太子之園。梵語祇陀，此云戰勝。精舍者，給孤獨居士為佛及僧所構精修梵行之處也。
然此五事證信，一往雖通，而所序各別，所謂如是法異，我聞聞異，一時時異，乃至能住所住各異。若不稍為發明，安知其為此經通序？且文旨既泛，將何以為隨文入觀之階？故今不敢避繁，一一皆作約教、觀心二釋。
初約教釋如是者。若言俗諦中有文字，真諦則無文字，阿難傳佛俗諦文字，與佛說不異，故名為如；因此俗諦文字，會真諦理，故名為是，此三藏經初明如是也。若言佛明色即是空、空即是色，色空、空色無二無別，空色不異為如，即事而真為是；阿難傳佛文不異為如，能詮即所詮為是；此通教經初明如是也。若言佛明生死是有邊，涅槃是無邊，出生死有邊，入涅槃無邊，出涅槃無邊，入於中道；阿難傳此出有入無、出無入中之法，與佛說無異名如，從淺至深無非曰是，此別教經初明如是也。若言佛明生死即涅槃，亦即中道，況復涅槃寧非中道？真如法界，實性實際，徧一切處，無非佛法。阿難傳此，與佛說無異故名為如，如如不動故名為是，此圓教經初明如是也。今經陰、入、處、界，皆如來藏，性真圓融，本無生滅，的是圓教如是。而二卷中云：此法亦緣，非得法性者，不過因當機迷重，聊借三藏中義，還破三藏中習，正所謂彈偏斥小義也。
觀心釋如是者。觀心惟是生滅，審諦不謬為如；破除生滅，會於真諦名是；析空意也。觀心生滅無性為如，了達當體無生為是，體空意也。觀心中道不變名如，永捨二邊名是，次第意也。觀心全體法界名如，即邊即中名是，一心意也。
次約教釋我者。若言凡夫有三種我，謂我見、我慢及名字我；學人無我見，惟二種我；無學并無我慢，惟名字我；今阿難是學人，無邪我，能伏慢我，但隨世名字稱我無咎，此三藏意也。若云四句稱我，皆隨邪見；佛正法中，無我誰聞？此通教意也。若云阿難多聞士，知我無我而不二，雙分別我無我，此別教意也。若云阿難知我無我而不二，方便為侍者，傳持如來無礙智慧，以自在音聲，傳權傳實，無所不可，此圓教意也。今經如來藏性三義圓融，非我即我，離即離非，是即非即，的是圓教真我意也。
觀心釋我者。觀一念心屬因緣所生，是假名我。觀心即空，是我無我。觀心即假，是分別我與非我。觀心即中，是真妙我。
次約教釋聞者。有聞聞，有聞不聞，有不聞聞，有不聞不聞。聞聞者，耳根不壞，聲在可聞處，作心欲聞，眾緣和合故有聞，藏教意也。聞不聞者，隨世俗說假名為聞，第一義中無聲無字，安有能聞所聞？通教意也。不聞聞者，妙性本自離名絕相，依假名分別，則有聞與不聞，別教意也。不聞不聞者，性既離名絕相，則一切根塵無不當體離名絕相，此經明七大一一清淨本然周徧法界，圓教意也。
觀心釋聞者。觀因緣所生法，是觀聞聞。觀因緣即空，是觀聞不聞。觀因緣即空、即假，是觀不聞聞。觀因緣即空、即假、即中，是觀不聞不聞。
次約教釋一時者。時無實法，依色心相續分位，則有長短劫數不同，藏教意也。一念不生，三際叵得，通教意也。於一無住法性，分別世界劫數無量差別，別教意也。十世古今始終不離當念，一念普觀無量劫，無去無來亦無住，圓教意也。又見諦已上、無學已下名一時，藏教也。三乘同入第一義名一時，通教也。登地已上名一時，別教也。初發心時便成正覺名一時，圓教也。今經不歷僧祇獲法身，狂心頓歇，歇即菩提，是圓教一時。
觀心釋一時者。觀心因緣生法，是假名時。觀心即空，是不可得時。觀心即假，是分別種種時。觀心即中，是不思議時。
次約教釋佛者。梵語佛陀，此云覺者、知者。若言菩提樹下三十四心斷結，正習俱盡，既自覺悟生滅四諦，亦以生滅四諦覺他，即藏教佛相。若言正使先斷，今機緣熟時，於道樹下以一念相應慧斷餘殘習，現帶劣勝應身，轉無生四諦法輪者，即通佛自覺覺他相。若言次第斷盡三惑，坐蓮華臺藏世界，轉無量四諦法輪者，即別佛自覺覺他相。若言一心圓斷三惑至於究竟，證不可思議法身，而能示現一切佛身，一一身相同於虗空不可思議，能轉無作四諦法輪，亦能方便轉前三教法輪者，即圓佛自覺覺他相。今經云：我以妙明不滅不生合如來藏，而如來藏惟妙覺明圓照法界，是故於中一為無量、無量為一，小中現大、大中現小等，當知的是圓教佛相。
觀心釋佛者。觀心因緣生法，是藏佛。觀心因緣即空，是通佛。觀心因緣先空次假後中，是別佛。觀心因緣即空假中，是圓佛也。
次約教釋在者。行住坐臥通名為在，在即是住，住即攝餘三儀。今當以住釋在，復有兩番能住所住。佛為能住，天住、梵住、聖住、佛住等法為所住。又法為能住，精舍為所住也。十善名天住，是天道因故。慈悲喜捨名梵住，是梵天因故。三三昧名聖住，是出世法故。首楞嚴三昧名佛住，是無上法故。若言從析空觀發真無漏，住有餘涅槃，示迹人間，以十善、四等應世間機，以三三昧應出世機者，是藏教佛住。若言從體空觀發真無漏，住有餘涅槃，示迹人間，亦以天、梵二住應世間機，以聖住應出世機者，是通佛住。若言從次第三觀住三德祕藏，示迹人間，遍用四種住應世出世機者，是別佛住。若言從一心三觀住三德祕藏，示迹人間，亦徧用四住應世出世機，而能住四法，所住諸處一一無非三德祕藏者，即圓佛住。今經云：於一毛端現寶王剎，坐微塵裏轉大法輪，的是圓教佛住也。
觀心釋住者。觀住於境，或住無常境，住即空、即假、即中等境，以無住法住於境中，故名為在。
次約教釋室羅筏城祇恒精舍者。若見此處土砂艸木石壁，是藏教境。若見此處清淨七寶莊嚴，是通教境。若見此處即華藏世界，是別教境。若見此處即不可思議諸佛境界，是圓教境。今經云：一切眾生為物所轉，故於是中觀大觀小。若能轉物，則同如來，身心圓明，不動道場，於一毛端徧能含受十方國土。當知此處即常寂光，而隨機所見自成差別耳。
觀心釋城舍者。涅槃名城，慈悲名舍。觀思議十二因緣滅，住真諦城，入生緣慈悲舍，藏教也。觀思議十二因緣不生不滅，住真諦城，入生緣、法緣慈悲舍，通教也。觀不思議十二因緣滅，住中道涅槃城，入生緣、法緣、無緣次第三慈悲舍，別教也。觀不思議十二因緣不生不滅，住中道涅槃城，入一心三緣大慈悲舍，圓教也。
若不約教，安知全事即理！若不觀心，安知全性成修！讀者幸深思之。
二引大眾同聞復為三：初聲聞眾，二緣覺眾，三菩薩眾。聲聞是常隨眾，餘二皆雲集眾也。
初聲聞眾又為三：初示類標數，二顯位歎德，三列上首名。
初示類標數。大比丘，是示類；千二百五十人，是標數也。
與大比丘眾，千二百五十人俱。
與者，共義。釋論以七一解共，謂一時、一處、一戒、一心、一見、一道、一解脫也。大者，梵語摩訶，具大、多、勝三義。器量尊重，為天王等大人所敬，故言大；徧知內外經書，故言多；超出九十五種外道，故言勝。今稱為大，即攝多、勝二義。
比丘含三義：一怖魔，二破惡，三乞士，或翻除饉。怖魔者。魔王居第六天，統攝欲界，貪戀塵勞，恐人修道出其境界。若正法住世時，有信心男子，六根具足，年滿二十，無十三重難，亦無十六輕遮，得三師七證，或邊地中得三師二證，如法秉受比丘戒法，正登壇白四羯磨已竟，名為得戒，成比丘性，入僧寶數中。爾時地行羅剎高聲唱善：此間有善男子如法出家，當使諸天增盛，修羅減損。於是空行夜叉聞之，亦出大聲唱善。聲至四王天中，天復出聲唱善。聲傳忉利，乃至夜摩、兜率、化樂、他化，展轉傳至梵天。魔王於宮中聞此唱聲，生大愁怖，故名怖魔。破惡者，出家持戒，則因戒生定，因定發慧，破除身口七支，破除三界見思諸惡也。乞士者，既出家已，永離四種邪命，乞食以資身命；永捨一切邪法，乞法以資慧命也。四種邪命者：一仰口食，謂仰觀星宿，推步盈虗，以此求食；二下口食，謂種植田園；三方口，謂食干謁四方，結交豪貴；四維口食，謂商賈貨殖。此之四事，在家人得為之，出家所不應為，故皆永離也。邪法者，邪戒、邪定、邪慧。邪戒，即牛狗等戒，乃至諸天諸仙一切禁戒不能出生死者。邪定，即凡夫外道依欣厭心所修十二門禪。邪慧，即有無二見、十六知見、六十二見、百八見等。今皆永捨，惟求增上戒學、增上心學、增上慧學，故名乞士也。除饉者，清淨持戒，能為人世福田，能作清淨法施，除一切眾生無福無慧二種饉也。
眾者，梵語僧伽，此云和合眾。和合有二義：一理和，謂同證擇滅無為；二事和，謂戒和同修，見和同解，利和同均，身和同住，口和無諍，意和同悅。眾者，四人以上之稱。一比丘不名僧，二三比丘亦不名僧；四比丘同住，能作一切如法僧事，惟除自恣、授具、出罪三種羯磨；若五比丘同住，即可自恣，亦可於邊方授具；若十比丘同住，則五天竺國便可授具；乃至二十比丘同住，則一切羯磨可作；故名和合眾也。
千二百五十人者。佛初成道，先度鹿苑五人，次度耶舍等五十人，次度三迦葉波千人，次度舍利弗、目連等二百人。此千二百五十五人感佛深恩，為常隨眾，今但舉大數也。俱者，師資常爾相隨，事和無別眾，法和無別理也。
再作約教、觀心二釋。初約教釋與者，藏教一七一，通教二七一，別教無量七一，圓教一七一。大、多、勝者，藏教如前說；又大力羅漢所敬故名大，徧知生滅即無生滅故名多，勝三藏四門故名勝，即通教義也；又體法大力羅漢所敬故名大，恒沙佛法皆知故名多，勝二乘人故名勝，即別教義也；又諸大菩薩所敬故名大，法界不可量法悉知故名多，勝諸菩薩故名勝，即今經圓教義也。
藏教比丘如前說。又乞士者，歷緣求真；破惡者，破障理惑；怖魔者，以即空觀破四種魔；除饉者，除析法饉；即通教義也。又乞士者，歷三諦求理；破惡者，除通別二惑；怖魔者，破界內界外八魔；除饉者，除偏空饉；即別教義也。又乞士者，即陰、入、處、界、七大，求如來藏性；破惡者，達狂歇即菩提；怖魔者，當處禪那覺悟無惑，知魔界如即佛界如；除饉者，除但中不具諸法饉；即今經圓教義也。
僧有四種：一無漸僧，謂破戒者；二啞羊僧，謂愚癡不解法律；三清淨僧，謂七方便人；四真實僧，謂四向、四果。今非前三種，但是真實僧，藏教義也；又見地以上，名真實僧，通教義也；又歡喜地以上，名真實僧，別教義也；又發心住以上名真實僧，圓教義也。
觀心釋者。心王為師，諸心心所為弟子眾。一念妙觀是名佛，諸心心所和合隨成妙觀，是名與大比丘眾若干人俱也。約四教明觀可知。
二顯位歎德。大阿羅漢句是顯位，佛子下十二句是歎德也。
皆是無漏大阿羅漢，佛子住持，善超諸有；能於國土成就威儀；從佛轉輪，妙堪遺囑；嚴淨毗尼，弘範三界；應身無量，度脫眾生；拔濟未來，越諸塵累。
無漏者，無欲漏，無有漏，無無明漏，諸惑斷盡也。大亦具大多勝三義，如前說。
阿羅漢含三義：一應供義，即乞士果；二殺賊義，即破惡果；三無生義，即怖魔果。當知比丘三義通於因果，此三唯在果也。又羅漢有三種：修性念處斷見思惑，但得漏盡，不具諸通，名慧解脫人；修共念處斷惑證真，具足三明、六通及八解脫，名俱解脫人；修緣念處斷惑證真，具足通、明、解脫，兼發四無礙辯，名無礙解脫人。今是無礙解脫，故稱大也。
約教者。藏、通如上說。又無見思漏，無塵沙漏，無住地無明漏，應受人天二乘供養，殺見思、塵沙、無明之賊，無分段、變易二種生死，即別教義。又一心中圓盡諸漏，應受九界供養，煩惱即菩提名殺賊，生死即涅槃名無生，即圓教義也。
觀心者。觀心即空，無見思漏；觀心即假，無塵沙漏；觀心即中，無無明漏。觀一心具十法界，是應供。觀心煩惱即菩提，是殺賊。觀心生死即涅槃，是無生也。
佛子以下，有十二句，總別歎德。佛子住持，善超諸有，是總歎戒慧二德。能於國土下十句，是別歎戒慧也。
佛子者，從佛口生，從法化生，故名佛子。若言二乘斷惑證真是佛真子，菩薩伏惑未斷，子義則疎，是藏教義。若言三乘皆斷惑，而二乘無大悲心，子義則弱；菩薩大悲增上，能紹佛種，子義則強；是通教義。若言菩薩徧行諸佛所有道法，名為佛子，二乘自度如客作賤人，是別教義。若言初發菩提之心，即是佛種，如輪王太子初入胎時即聖王種，是圓教義也。
住者，安住不動。持者，任持不失。若言住木叉戒，持生滅四諦法輪，即藏教義。若言住真諦戒，持無生四諦法輪，即通教義。若言住三聚戒，持無量四諦法輪，即別教義。若言住一心無上妙戒，持無作四諦法輪，即圓教義。
若言非非想處報盡還墮不名善超，出三界獄乃名善超，即藏教義。若言畏三界為實有，雖超不善，知三界即空乃名善超，即通教義。若言不惟超同居三有，亦超方便三有，亦超實報三有，故名為善，即別教義。若言三土皆即是常寂光，非超非不超而論於超故名為善，即圓教義也。
觀心者。若觀心因緣所生，是藏教佛子，住木叉戒，持生滅四諦法輪，超三界獄。若觀心因緣即空，是通教佛子，住真諦戒，持無生法輪，即三界而超三界。若觀心因緣先空次假後中，是別教佛子，住三聚戒，持無量法輪，次第超於三土。若觀心因緣即空假中，是圓教佛子，住無上戒，持無作法輪，圓超諸有也。
次能於國土成就威儀，是別歎戒德。從佛轉輪，妙堪遺囑，是別歎慧德。嚴淨毗尼，弘範三界，是廣歎成就威儀德，謂不惟成一國威儀，乃徧為師範於三界也。應身無量，度脫眾生，是廣歎從佛轉輪德，謂不惟從一化佛轉輪，乃同佛應身無量也。拔濟未來，越諸塵累，是廣歎妙堪遺囑德，謂不惟護持正法、像法，乃悲願盡於未來也。
約教者。若但指五天竺國為國土，指別解脫戒為威儀，指生滅、無生四諦為輪，指同居為三界，指百億為無量等，即藏、通義。若徧指華藏為國土，指三聚為威儀，指無量、無作四諦為輪，指四土為三界，指橫徧為無量等，即別、圓義。
觀心者。若觀心因緣生法，成就同居國土威儀，從劣應佛轉生滅輪，弘範同居三界，乃至拔濟未來，越同居塵累。若觀心因緣即空，成就同居、方便二種國土威儀，從勝劣應佛轉無生輪，弘範同居、方便二種三界，乃至拔濟未來，越二土塵累。若觀心因緣即空即假，成就同居、方便、實報三種國土威儀，從勝應佛轉無量輪，弘範三種三界，乃至拔濟未來，越三土塵累。若觀心因緣即空假中，成就同居、方便、實報、寂光四種國土威儀，從法報佛轉無作輪，弘範四種三界，乃至拔濟未來，越四土塵累。
問曰：寂光安得更有塵累？
答曰：此約分證寂光言也。
問曰：佛子有無量德，何意偏歎戒慧二種？
答曰：德雖無量，戒、定、慧三，攝無不盡。此經首標大定之名，曰大佛頂首楞嚴王，乃取正因理性以為定體。而此定體雖復含靈本具，全賴緣了有功，正因方顯。故第四卷云：汝但不隨分別世間業果、眾生三種相續，三緣斷故，三因不生，則汝心中演若達多狂性自歇，歇即菩提，勝淨明心本周法界，不從人得。夫菩提勝淨明心，即是大佛頂首楞嚴王，所謂正因理性之體，故曰本周法界不從人得也。而不隨分別，全是了因慧心，即今所歎慧德。三緣斷故，全是緣因善心，即今所歎戒德也。且此經始自徵心辨見，中歷陰入處界，後彰七大圓融，無非開此圓解，以為入流之本。次則申之以四種清淨明誨，示之以誦呪結壇軌式，無非扶此戒法，以為正修之助。正助合行，方成三漸次行，方可歷於五十五位真菩提路而登妙覺。當知所歷之位從始至終一一無非理性本體，能歷之行從淺至深一一無非緣了二功。仍恐疎於戒者，縱有空解，不免沉墜，故借善星、寶蓮以為問端，遂復精研七趣，方知若無真戒決無真慧。葢無木叉戒，不免三惡；無禪戒，不免欲有；無無漏戒，不免色無色有；安得出世智慧也？又恐疎於慧者，縱有戒善，不免迷惑，故借無聞比丘以為言端，遂復詳辨五魔，方知若無真慧，并無真戒。葢無真諦慧，故木叉戒可破而成魔侶；無中諦慧，故菩提心戒可破而成聲聞、緣覺；安得三聚淨戒也。故阿含云：由戒淨故慧淨，由慧淨故戒淨，如兩手互洗，不容先後。寧惟藏教為然，當知通、別、圓教所有修行要法，總莫過於此矣！又此戒慧，即涅槃所謂戒乘。若戒乘俱緩，永在三塗；若戒急乘緩，雖在人天，無由出世；若乘急戒緩，雖獲出世，要經三惡；惟乘戒俱急，方可坐進斯道。今經首歎戒慧二德，深有由也。
其名曰：大智舍利弗、摩訶目犍連、摩訶拘絺羅、富樓那彌多羅尼子、須菩提、優波尼沙陀等，而為上首。
大智者，聲聞眾中智慧第一也。舍利，此云鶖鷺，尊者之母明目似之，故以為名。弗者，子也，即是從母立稱，正名優波提舍。
摩訶目犍連，此云大采菽氏，尊者姓也；名拘律陀，西域樹名，禱此樹神而生，故以為名；神通第一。
摩訶拘絺羅，此云大膝，即舍利弗之母舅，亦號長爪梵志，論議第一。
富樓那，此云滿，是其父名。彌多羅尼，此云慈，是其母名。雙標父母以名其子，故稱為滿慈子。說法第一。
須菩提，此云空生，亦云善現，亦云善吉，解空第一。
優波尼沙陀，此云塵性空。
為上首者，於佛是弟子，於千二百五十人則是師表也。
約教者。析法智、體法智、次第三智、一心三智，乃至滅色空、即色空、離二邊空、不思議空等。
觀心者。觀心因緣生法，是析法智乃至滅色空。觀心因緣即空，是體法智乃至是即色空。觀心因緣先空次假後中，是次第三智乃至是離二邊空。觀心因緣即空假中，是一心三智乃至是不思議空。餘可例知，不復委說。
復有無量辟支無學并其初心，同來佛所，屬諸比丘，休夏自恣。
辟支有二種：一者出無佛世，自悟無生，名為獨覺；二者出有佛世，秉因緣教修行得道，名為緣覺。今即緣覺眾也。無學者，所作已辦之稱。初心者，發意修緣生觀，即是有學人也。
約教者。悟生滅思議十二因緣，即藏教辟支。悟不生滅思議十二因緣，即通教辟支。悟生滅不思議十二因緣，即別教辟支。悟不生滅不思議十二因緣，即圓教辟支也。觀心可知。
屬者，遇也。休夏者，三月夏安居已竟也。自恣者，僧中作自恣羯磨，各各陳白，互求說罪悔過也，其法在百一羯磨中，未受比丘戒者不宜預知，已受比丘戒者必應習學，茲不具述。此二句，正明辟支來集之故，亦為下文菩薩咨決心疑之由，文可兩屬，就便屬上。
三菩薩眾為二：初夏終時集，二聞音遠集。
十方菩薩咨決心疑，欽奉慈嚴，將求密義。即時如來敷座晏安，為諸會中宣示深奧，法筵清眾得未曾有。
此正承上屬諸比丘休夏自恣之時，故不惟辟支咸集，而十方菩薩亦皆乘此咨決心疑也。菩薩約教可知，不復更出。慈嚴者，佛之慈悲如母，威嚴如父也。密義者，密妙之義，所謂三德祕藏。又未經法華開顯，且令一類大機密默先得共益，即所謂祕密教也。深奧，即祕密義，明非淺露之說。此文雖屬通序，已與諸經不同，大似欲說法華，先說無量義也。
迦陵仙音徧十方界，恒沙菩薩來聚道場，文殊師利而為上首。
迦陵頻伽，鳥名，音聲最妙，以喻佛說法音。更加以仙字者，意顯佛之妙音，僅用迦陵固不足以喻之，僅用仙字亦不足以喻之也。又佛名大覺金仙，故稱仙音。佛之音聲，稱性周徧，鐵圍諸山所不能障，但有緣者皆得共聞，今欲覺悟諸菩薩故，所以徧至十方界也。
文殊師利，此云妙吉祥，亦云妙德，正表眾生根本實智，故下文將呪往護、選擇圓通、請結經名，莫不由之。前舍利弗表於權智。權實二智，是自利利他之本，故並為二處上首也。
二、別序者，發起序也，諸經各各不同，故名為別；以此因緣浚發大教，故名發起。分文為二：初示墮因緣，二神呪護攝。
初中三：初佛僧應供，二阿難等乞，三婬室誤墮。初佛僧應供時，波斯匿王為其父王諱日營齋，請佛宮掖，自迎如來，廣設珍羞無上妙味，兼復親延諸大菩薩。城中復有長者、居士，同時飯僧，佇佛來應。佛敕文殊，分領菩薩及阿羅漢，應諸齋主。
波斯匿，此云月光，與佛同時降生，父王見諸光明祥瑞，謂是其子福力所致，故以命名；亦翻勝軍，即舍衛國王也。諱日者，父死之日，人子所不忍言，故名諱日。掖者，宮中左右，名為掖庭。餘如文。
唯有阿難先受別請，遠遊未還，不遑僧次。既無上座及阿闍梨，途中獨歸，其日無供。即時阿難執持應器，於所遊城次第循乞，心中初求最後檀越以為齋主，無問淨穢、剎利尊姓及栴陀羅，方行等慈，不擇微賤，發意圓成一切眾生無量功德。阿難已知如來世尊訶須菩提及大迦葉，為阿羅漢心不均平。欽仰如來開闡無遮，度諸疑謗。經彼城隍，徐步郭門，嚴整威儀，肅恭齋法。
阿難，此云慶喜，白飯王子，佛之堂弟，成道日生，故名慶喜也。
別請者。請有二種：一僧次請，二別請也。大乘律中，戒受別請，戒別請僧。毗尼藏中不一向戒，於受別請，除病時、行時、作衣施衣等時無犯；於別請僧，但令僧次通請一人，餘皆別請無犯。今時值自恣，即是施衣時到，故阿難得受別請而遠遊未還也。
遑，及也。不遑者，但是先已出界，今猶未及歸僧伽藍，故不預眾僧受供之次。或是受一日法，乃至受七日法而去，皆不可知。斷斷不可作破夏解，以備考律中，阿難無破夏事故也。
上座者，梵名悉替那，此有三種：一生年上座，戒臘最高；二福德上座，大福大慧，眾所推敬；三法性上座，謂阿羅漢。阿闍梨，此云軌範師，共有五種：一出家阿闍梨，授沙彌十戒法者是；二教授阿闍梨，受具時屏處問遮難及教令乞戒者是；三羯磨阿闍梨，受具時當壇白四羯磨者是；四依止阿闍梨，所從受依止乃至一夜者是；五教讀阿闍梨，所從受經若解義乃至一四句偈者是。律中比丘五夏未滿，不得暫離依止。今阿難十夏已滿，故得無上座阿闍梨而獨行也。
應器者，梵名鉢多羅，以體、色、量三皆應法，故名應器。體則或瓦或鐵，色則熏如鳩鴿，量則隨腹大小，極大不過三升，極小不過升半也。
檀越者，檀即是施，由行施故，越貧窮海，故稱檀越。言最後者，以王及長者居士已先發心徧請佛僧，今若發心請阿難者，即是最後之檀越也。剎利，此云王種，四姓中尊，是為最淨。栴陀羅，此云殺者，四姓不齒，是為最穢。舉此二種，以明無簡擇也。
發意圓成一切眾生無量功德者，有二意。一謂等心而乞，等心而施，則於食等者於法亦等，故能圓成無量功德。二謂王及長者居士如此殷勤設供，假使阿難一日失食，則功德不全。若得最後發心之人，獨供阿難，則并王臣等一切眾生所有功德皆得圓成也。
阿難已知下，正顯所以方行等慈之由。由知佛曾訶二尊者，故今欽仰而行無遮大道也。以須菩提捨貧從富，大迦葉捨富從貪，雖復各有所見，總未合於無遮法門，總不免於起人疑謗。今恪遵明訓，攝護威儀，固是乞食常規，比丘正式。阿難誤墮之過，誠不因此。後世講解遂欲於此吹毛求疵，誣罔尊者亦太酷矣！
爾時，阿難因乞食次，經歷婬室，遭大幻術。摩登伽女以娑毗迦羅先梵天呪，攝入婬席，婬躬撫摩，將毀戒體。
摩登伽，此云本性，未蒙呪力，性本染汙；已蒙呪力，性本解脫；故始終皆名本性也。娑毗迦羅，此云黃髮外道。所傳幻呪名先梵天，亦如此間黃冠羽士動稱太上老君者是也。
戒體者，登壇秉白四羯磨竟，所得妙善無漏色法，即是無作戒體。以一作之後不俟再作，故名無作。若於四重禁中隨犯一重，此體則失。今摩登伽女將以婬術而毀阿難之戒體，非謂阿難自欲毀也。據摩鄧伽經中，阿難念云：如來大慈，寧不救護？以此為感佛呪護之機。此經亦云：心清淨故，尚未淪弱。又云：心雖明了，力不自由。則阿難始終無過明矣。又此誤墮雖由次第行乞，而過誠不在次第行乞，但在聞法不觀心，未全道力耳。
夫欲深發大教而以示墮婬室為因緣者，正顯生死根本，婬為第一。不斷婬機，永違出要。多聞尚自無益，況無聞乎？除是從聞思修，塞源拔本，方能脫死超生，此勸脩之要旨也。
二神呪護攝又三：初大悲鑒物，恒不忘念；二放光說呪，表示密因；三文殊往救，破邪歸正。
初大悲鑒物，恒不忘念。
如來知彼婬術所加，齋畢旋歸。王及大臣、長者、居士，俱來隨佛，願聞法要。
知之一字，即是如來寂而常照，於一切時得不忘念也。據摩登伽經中，則由阿難作念，方感於佛。今直明佛本了了常知，不俟阿難作念方知。然知雖不藉阿雖作念，而必由彼作念，方成感應。又如來不但能知阿雖作念，亦知大眾必皆藉此均沾法味，亦知盡未來際由此經呪作得度緣，所謂恒沙界外一滴之雨尚知頭數，即此大圓鏡智之體所徹照也。而此知體，即是知見無見斯即涅槃之知，即是眾生本具如來藏性大佛頂理，所謂盲人見暗、熟睡聞舂、不動不遷、無舒無卷，乃至本圓、本通、本常，皆此知也。阿難昧此而誤墮，如來證此而護他，可謂唯此知之一字，更無他物矣！
王等俱來隨佛者。以如來常式，受齋既畢，必為說法。今既旋歸，知其必有他緣，將演大法，故皆願聞也。
二放光說呪，表示密因。
於時，世尊頂放百寶無畏光明，光中出生千葉寶蓮，有佛化身結跏趺坐，宣說神呪。
百寶無畏光明者，表百界中安樂之性，本智之明也。千葉寶蓮者，表一念千如之法也。又頂相表諸佛極果，蓮華表實相妙因。今華從頂出，表因心不離果覺。佛坐華中，表果覺全在真因。因該果徹，故名表示密因。
三文殊往救，破邪歸正。
敕文殊師利，將呪往護。惡呪銷滅，提獎阿難及摩登伽，歸來佛所。
夫五會神呪，即是密詮如來藏性。藏性威力不可思議，何須更藉文殊？又文殊既表眾生根本實智，用此本有智光，無障不破，何須更將神呪？當知大有所表。以神呪所詮藏性，即阿難及登伽等正因理性之體。文殊妙智，即阿難等了因慧性之果。五會章句，即阿難等緣因善性之用。是故能令惡呪銷滅。又復應知，即彼惡呪本即法界全體，能持所持即是惡了惡緣。今以稱性所起真善緣了，對破迷性所起妄惡緣了，緣了既破，全歸正因理性，故名銷滅。又惡呪理體既即全是正因理體，則惡緣了性亦復全即善緣了性，如空合空、如水投水，故名銷滅也。
提者，提拔其正因之在纏。獎者，獎助其緣了之欲發。阿難、登伽既是有心，有心者皆得作佛，名為正因。阿難一點明了求救之心是善了因，所持無作清淨之戒是善緣因。登伽一點熾然婬愛之心是惡了因，所作婬躬撫摩之事是惡緣因。今由釋迦心內阿難、登伽以此善惡兩機而為能感，故得阿難、登伽心內釋迦以此稱性緣了而為能應也。
問曰：阿難善緣、善了，以此感佛可矣。登伽惡緣、惡了，胡以能感佛耶？
答曰：觀音別行玄義深明善惡皆得為機。今更以喻明之。如父母於子，善者固所愛念，惡者尤所憐愍。但眾生捨父逃逝，故使機感不成。苟能一念向佛，無有不蒙提獎者也。再以喻明。如有一人，先有生金，欲造佛像，喚彼金師，具諸爐鞴砧推器物。復有一人，先有生金，欲作殺具，亦喚金師，具諸爐鞴砧推器物。當知若無金師及以器物，縱有生金，不能成像，亦不能成殺具。若有金師及以器物，只此生金，可作殺具，亦即可作佛像。設彼主人正欲作殺具時，旁有智者曉示之曰：汝何以此生金、工用，而作殺具，造地獄因，甚不可也。何不以此轉造佛像，即成佛界之因。其人聽之，即用造佛，是時更不須別買生金，更不須別喚金師，更不須別覓器物，即以此金、此師、此器而成佛像。今明即惡緣了成善緣了，亦復如是。生金喻正因佛性，金師喻了因佛性，器物喻緣因佛性。若其未喚金師，未具器物，縱有生金，終不能作佛像，亦不能作殺具。今惟有此作殺具之金師器物，故即可為作佛像之金師器物耳。又若以此主人喻了因者，則金師器物皆喻緣因。而彼肯作佛像之主人，即是初時欲作殺具之主人，更非兩人，亦可見善了、惡了無二性也。惟其作刀之金即作佛之金，故正因在纏為可提。惟其作刀之人、作刀之器即作佛之人、作佛之器，故緣了欲發為可獎。知此義者方可以持呪而治習矣！閱者尚深思之。
按摩鄧伽經，阿難作念感佛，佛即說呪救之，呪名呪文，與此咸別，既不從頂現化，亦無文殊將呪。又登伽來至佛所，佛為徧解形中六事，令彼欲心銷歇，得證聖果，次即具說二人夙世因緣。當知一席所見條然各別，故知大小兩機並行不悖，何但初成佛道雙垂兩相，謂佛始終皆垂兩相可也。然即此一處異聞，或時互知，或互不知。就互知處名不定教，互不知處名祕密教。隨彼羣機，循循善誘，判教者何必泥於別五時之一途，而苦諍此經之先後哉！
二、正宗分，分文為六：
初、顯如來藏妙真如性圓三諦理，從阿難見佛，至第四卷尚留觀聽止。舊云見道分，此語浮泛，不知所見何道？又見道之語，藏、通局在初果，別、圓局在初地、初住。今謂此是普為博地凡夫開圓頓解，俾利者隨聞隨證，鈍者依解起行，故須云顯圓諦也。
二、示不生滅為本修因妙三觀門，從第四卷阿難請入華屋至第七卷菩薩護呪止。舊云修道分，此亦浮泛，不知所修何道？又所言修者，是緣修耶？是真修耶？若是真修，何勞更擇耳門？若是緣修，何意反在見道之後？今謂此是躡前圓解以起圓行，所謂正助兩行。雖云兩行，仍以正行為主，助行只是助其正行，俾利者一超直入，鈍者漸次深入，故須云示妙觀也。
三、明正助行所成伏斷圓三德位，從七卷阿難請問位次，至第八卷名為邪觀止。舊云證道分，此亦浮泛，不知所證何道？又所言證者，是滿證耶？是分證耶？若是滿證，則等覺以前不得證名，收文不盡。若是分證，何意無修？且乾慧、十信，亦非分證所收。今謂此是由前圓行以成圓伏圓斷，從始至終皆顯三德，所謂觀行三德、相似三德、分證三德、究竟三德，故須云明圓位也。
四、結成經名以彰圓體、圓宗、圓用，即第八卷中文殊問名，如來結答，止有八行經也。
五、借破戒惡法為問端，而廣示七趣差別，意顯若無出世妙戒，決無出世妙慧。從八卷說是語已起，至九卷即魔王說止也。
六、借無聞比丘為語端，而備明五陰魔境，意顯若無中道妙慧，并失中道妙戒。從九卷即時如來將罷法座起，至第十卷不戀三界止也。舊合此二文名助道分，亦不知所助何道？又一是阿難請說，一是無問自說，各有深致，關係正修行路殊非淺小，何容混作一科。今謂七趣是約助行分於持犯，仍須以慧導戒，方免輪迴，所以警三界之羣迷；五陰是約正行辨於迷悟，仍須以戒助慧，方免魔業，所以防修心之誤墮也。
初、顯如來藏妙真如性圓三諦理，為二：初三卷文正明理性，二富樓那問去有半卷廣破餘疑。
初中四：初當機悔請，二大眾願聞，三如來答示，四大眾圓悟。
阿難見佛，頂禮悲位，恨無始來一向多聞未全道力，殷勤啟請十方如來得成菩提，妙奢摩他、三摩、禪那，最初方便。
多聞本是入道之緣，只因不能從聞思修，故名一向多聞，便如說食數寶而未全道力也。當知只此聞之一字，阿難以多而無救婬室之難，四禪以無而自取墮獄之殃，觀音以思修而善成圓通之證，可謂流轉生死、安樂涅槃，惟此耳根，更非他物矣！後世見阿難悔責一向多聞，即羣然以多聞為召禍之端，更欲一向訶教勸離，仍蹈無聞比丘覆轍。不知多聞何過！過只在一向耳。一向者，所謂尋聲流轉，不知反聞聞自性也。若能從聞思修，則聞多故思修亦多，便是入道要門。譬如翻手覆手，元無兩手。下文特選觀音耳門，正示阿難以就路還家法耳。倘令多聞決定可廢，則乘此殷勤啟請，何不直授以一句簡便工夫，豈不千了百當，而仍費盡老婆舌頭，說至三卷之多，方使阿難悟法身耶？閱此經者，亦可以深思矣！
菩提者，有真性菩提，有實智菩提，有方便菩提。正因理心究竟明顯，成真性菩提。了因慧心究竟明顯，成實智菩提。緣因善心究竟明顯，成方便菩提。三非定三，亦非定一，即一而三，即三而一，故以妙奢摩他、三摩、禪那為方便也。圓覺經云：若諸菩薩悟淨圓覺，以淨覺心，取靜為行，由澄諸念，覺識煩動，靜慧發生，身心客塵從此永滅，便能內發寂靜輕安；由寂靜故，十方世界諸如來心於中顯現，如鏡中像，此方便者名奢摩他。若諸菩薩悟淨圓覺，以淨覺心，知覺心性及與根塵皆因幻化，即起諸幻以除幻者，變化諸幻而開幻眾；由起幻故，便能內發大悲輕安，一切菩薩從此起行，漸次增進；彼觀幻者，非同幻故，非同幻觀皆是幻故，幻相永離，是諸菩薩所圓妙行，如土長苗，此方便者名三摩鉢提。若諸菩薩悟淨圓覺，以淨覺心，不取幻化及諸靜相，了知身心皆為罣礙，無知覺明不依諸礙，永得超過礙無礙境，受用世界及與身心；相在塵域，如器中鍠，聲出於外，煩惱、涅槃不相留礙；便能內發寂滅輕安，妙覺隨順寂滅境界，自他身心所不能及，眾生、壽命皆為浮想，此方便者名為禪那。
今依此文，略出其義。夫奢摩他既以取靜為行，以寂靜輕安為相，當知於三止中即體真止，於三觀中即入空觀。又可總以三止為奢摩他，葢二邊皆屬煩動，中道方名寂靜故也。三摩鉢提既以起幻為行，以大悲輕安為相，當知於三止中即方便隨緣止，於三觀中即出假觀。又可總以三觀為三摩鉢提，葢二邊皆屬幻相，中道方名永離故也。禪那既以不取為行，以寂滅輕安為相，當知於三止中即是息二邊分別止，於三觀中即是中觀。又可總以止觀不二而為禪那，葢不惟中道寂滅，二邊亦本寂滅故也。若次第三止三觀則名為麤，若一心三止三觀則名為妙。若止非即觀、觀非即止，則名為麤；若止觀不二，則名為妙。又三若定三，則不名妙；一若定一，亦不名妙。今三不定三、一不定一，即一恒三、即三恒一，非一非三、而三而一，故名為妙。圓覺又云：若諸菩薩以圓覺慧圓合一切，於諸性相無離覺性，此菩薩者名為圓修三種自性清淨隨順，此之謂也。今阿難所問正惟問此圓頓止觀，如來所答亦惟答此圓頓止觀，從始至終，更無異趣。舊解紛紛，苦欲以經文分對此處三名，皆是支離割裂，進退出沒無一可取。請觀下文今解，藏否自知，不俟廣破矣！
最初方便者，若據問意，只要求一吃緊下手工夫，安敢先有成心。若據答意，應須的指徵心辨見以開圓解，是為最初方便。且如圓覺經中，一一指云：此方便者名奢摩他等。則知妙奢摩他、三摩、禪那，乃是得成菩提方便。而三章之首，一一先標悟淨圓覺四字，則知妙悟又是奢摩他等方便，所以名為最初也。此經則第二大科首明二決定義，而結重於耳根圓通，方是酬其妙奢摩他、三摩、禪那之請。今於第一大科首明二種根本，而備顯夫如來藏性，正是酬其最初方便之請，急先務也。葢如圓覺最初必先悟淨圓覺，然後奢摩他不成止病，三摩鉢提不成作病，禪那不成任、滅二病。今經亦爾，必先徹悟如來藏性，然後耳根圓通常境，方可稱性而觀。是故觀於聞性之圓真實，即是妙奢摩他；觀於聞性之通真實，即妙三摩；觀於聞性之常真實，即妙禪那。以圓則必通必常，通則必常必圓，常則必圓必通，故曰以圓覺慧圓合一切，於諸性相無離覺性也。
問曰：阿難首以三法為請，安得置此三法直至第二科中方答？今科所答更是何法？
答曰：今所答者，正是三法之最初方便也。以悟如來藏一切俱非義故，則妙奢摩他方便得成；以悟如來藏一切俱即義故，則妙三摩鉢提方便得成；以悟如來藏離即離非、是即非即義故，則妙禪那方便得成。既先示此三法所依理體，故阿難徑請入華屋門。門之一字，即是指此三方便也。願讀經者玩索本文真正線索，莫泥舊見舊聞，自當得其旨矣！
於時，復有恒沙菩薩及諸十方大阿羅漢、辟支佛等，俱願樂聞，退坐默然，承受聖旨。
圓頓妙法，三乘聖眾之所共仰，不惟化被凡夫也。
三如來答示二：初從今文至十八界畢，是就事以顯理；次七大文，是明性本具相。
初中二：初逐破妄執，密顯真心；二顯示妙理，兼破餘妄。
初中三：初徵其發心本因，二示以常心直道，三廣破七番妄計。
初又二：初如來問，二阿難答。
佛告阿難：汝我同氣，情均天倫，當初發心，於我法中見何勝相，頓捨世間深重恩愛？
阿難是佛堂弟，乃世間骨肉之親，故名同氣。情均天倫者，父子兄弟名為天合之倫，今明情與同胞無異，故言均也。深重之恩莫過父母，深重之愛莫過妻子，若不見佛法殊勝，豈能頓捨？但所見佛法雖無二境，而能見之心須辨真妄，故今欲示菩提果體，先問發心初因也。
阿難白佛：我見如來三十二相勝妙殊絕，形體映徹猶如瑠璃，常自思惟：此相非是欲愛所生。何以故？欲氣麤濁，腥臊交遘，膿血雜亂，不能發生勝淨妙明紫金光聚。是以渴仰，從佛剃落。
發心之緣，本無邪曲，但恨其不曾識得自心耳。故下文徵云：誰為愛樂？乃至以何為心，當我拳曜？只是破其所執之心為非，不是說其見相發心為咎也。
二示以常心直道又二：初點示常心，二勸修直佛言：善哉！阿難，汝等當知，一切眾生從無始來生死相續，皆由不知常住真心、性淨明體，用諸妄想，此想不真，故有輪轉。
將欲破妄顯真，故先與一口道破也。生死有二種：一分段生死，惟局同居三界；二變易生死，通於方便、實報二土。常住真心性淨明體者，本覺之理。不知者，無始覺智也。諸妄想者，無明、塵沙、見思也。此想不真者，即依常住真心性淨明體而成，別無自性，如繩外無蛇性，杌外無鬼性，水外無波性，空外無華性也。蓋眾生無始以來但有本覺，未有始覺，所以真如不守自性，舉全體而成妄想，所謂不變隨緣。然只此妄想，別無自體，即以真如為體，所謂隨緣不變。今欲奪其妄計，故曰此想不真，猶云此蛇不真，乃至此華不真耳。又蛇相既起，麻相必隱，乃至華相既起，空相必隱，故曰不真耳，實非離真別有妄想。設別有妄，則妄想反有自性而不可破矣！楞伽經云：妄想無性。二祖云：覓心了不可得。此宗、教之大綱要，而斯經之真血脉也。
今更略加委釋。此經所明本覺之理，的非迷悟所能增減，而所勤勤致意者，只是提醒當人始覺之智。若有始覺之智，則本覺之理本自現成，不愁無大受用也。故經首云：如來知彼婬術所加，後文云：乃至恒沙界外一滴之雨尚知頭數，又云：覺明分析微細魔事，此等皆明如來始覺智滿也。下文云：是兵要當知賊所在，此勸初心起始覺智也。今文云：皆由不知常住真心，下文阿難自責云：當由不知真際所詣，乃至七大文中，一一責云：汝元不知、汝宛不知等，此皆痛其無始覺也。
常住真心者，本自真實，當體絕待，豎窮橫徧也。性淨者，本來離過絕非，無染汙也。性明者，本來虗靈洞徹，無昏翳也。圓具此三妙義而為其體，故名常住真心性淨明體，即是首題大佛頂義。常住故言大，性淨故言頂，性明故言佛也。又即三如來體，常住故成法身如來，性淨故成應身如來，性明故成報身如來。又即三因佛性，常住是正因性，性淨是緣因性，性明是了因性。又即萬行之體，常住故有天行，性淨故有梵行、嬰行、病行，性明故有聖行。又即首楞嚴三昧之體，由常住義，中諦三昧成；由性淨義，俗諦三昧成；由性明義，真諦三昧成。又即無上三菩提體，常住是真性菩提，性淨是方便菩提，性明是實智菩提。又即妙奢摩他等所依之體，依常住義，有妙禪那；依性淨義，有三摩鉢提；依性明義，有奢摩他。又即是如來藏性三義，常住即離即離非、是即非即義，性淨即一切俱即義，性明即一切俱非義。又即圓、通、常三義，常住即常真實，性淨即通真實，性明即圓真實。又即七趣惑業苦體，依常住義，故有妄苦，如依空有華；依性淨義，故有妄業，如依巾有結；依性明義，故有妄惑，如依目有翳也。又即三涅槃體，由常住義，故有性淨涅槃；由性淨義，故有方便淨涅槃；由性明義，故有圓淨涅槃也。
用諸妄想者，由不知心體常住，故用無明妄想；由不知心體性淨，故用塵沙妄想；由不知心體性明，故用見思妄想也。此想不真者，迷常住為無明，故無明不真；迷性淨為塵沙，故塵沙不真；迷性明為見思，故見思不真。又此三惑，皆是於常住中妄見流注，於性淨中妄見染汙，於性明中妄見昏昧，故不真也。故有輪轉者，無明、塵沙不真，故有變易輪轉；見思不真，故有分段輪轉也。
此中已密示二種根本，下特顯言之耳。
汝今欲研無上菩提，真發明性，應當直心詶我所問。十方如來同一道故，出離生死，皆以直心。心言直故，如是乃至終始地位，中間永無諸委曲相。
研者，窮源究本之義。真發明性者，無上菩提雖是諸佛所證，實是含靈本有之性，但在纏名為隱覆，出纏名為發明。今欲其稱真性而發明，必須研窮審究。而欲研窮審究此性，必須直心。直心者，起信所謂正念真如是也。終始地位者，始從名字，終至究竟。中間者，即是五十五位真菩提路。雖有諸位淺深不同，而因果無非實相，不似前三教之紆曲，故言永無諸委曲相也。只此直心二字，已將楞嚴大定宗旨和盤托出。阿難示同未悟，不能薦取，故起七處妄計，一一無非顛倒戲論，心言皆不直矣！
三廣破七番妄計即為七：初正破計內，二破轉計在外，三破轉計潛根，四破轉計見內，五破轉計隨生，六破轉計中間，七破轉計無著。
初中五：初徵起緣心，二喻明降伏，三牒其內執，四懸示定名，五正破非內。
阿難，我今問汝：當汝發心，緣於如來三十二相，將何所見？誰為愛樂？
阿難白佛言：世尊，如是愛樂用我心目。由目觀見如來勝相，心生愛樂，故我發心願捨生死。
如來徵問中，最重將何所見、誰為愛樂二句。後世宗門問念佛的是誰，即是得此作用，所謂捉賊要見贓也。答中招出心目二字，乃是下文徵心辨見張本。以妄心難除，故須七番廣破；而目妄處，只須門能見不、死皆見物二語，帶破便足。以真見難顯，故須十番細辨；而心真處，只須如是見性，是心非眼一言，點明便足。
佛告阿難：如汝所說，真所愛樂，因於心目。若不識知心目所在，則不能得降伏塵勞。譬如國王為賊所侵，發兵討除，是兵要當知賊所在。使汝流轉，心目為咎。
阿難妄計之目，決不能有所見；妄計之心，決不能生愛樂；以目是浮塵，心是緣影故也。而阿難則謬以為決能有見，決能愛樂，所謂認物為己，顛倒甚矣！國王譬本覺，賊譬所妄計之心目，兵譬始覺妙觀察智。蓋本覺雖被賊侵，而真如自性之力，法爾能起始覺之智，譬以發兵也。知賊所在者，賊無自己窟宅，不過就是王土王民，但因失於撫御，致成巨寇。若能如法招安，則依舊王土王民，實更無賊可得。唯心與目，亦復如是。若知浮根、緣影，總屬惟心所現，則浮根原不是目，緣影原不是心，蕩蕩歸於王化，何處更有塵勞可得？今之使汝流轉者，秪因非心妄計為心，非目妄計為目，故成咎耳。
三牒其內執又二：初正牒，二立例。
吾今問汝：惟心與目，今何所在？
阿難白佛言：世尊，一切世間十種異生，同將識心居在身內。縱觀如來青蓮華眼，亦在佛面。我今觀此浮根四塵，秪在我面，如是識心實居身內。
十種異生者，於十二類生中，但除精神化為土木金石及空散銷沉二種暫同無心之物，餘十種皆現有心識也。計心在內，則廣引十生為證據。計眼在面，則高引如來為證據。確哉凡外邪執，阿難示同而克肖之。
佛告阿難：汝今現坐如來講堂，觀祇陀林，今何所在？
世尊，此大重閣清淨講堂在給孤園，今祇陀林實在堂外。
阿難，汝今堂中先何所見？
世尊，我在堂中，先見如來，次觀大眾。如是外望，方矚林園。
阿難，汝矚林園，因何有見？
世尊，此大講堂戶牖開豁，故我在堂得遠瞻見。
此以阿難自身例心，以如來大眾例肝腸脾胃等，以戶牖例眼，以園林例身外諸物也。在文易知。
爾時世尊在大眾中舒金色臂摩阿難頂，告示阿難及諸大眾：有三摩提，名大佛頂首楞嚴王、具足萬行、十方如來一門超出妙莊嚴路，汝今諦聽。阿難頂禮，伏受慈旨。
欲破妄計，先唱大定之名者，以妄情破處，真性全彰，若利根人，只須內計一破，覓心了不可得，便得心安，心安即是首楞嚴王三昧；鈍根執重，故破內必轉計外，乃至展轉起於無窮計度。阿難示同未悟，曲寫迷情，俾如來方便破顯，究暢至理。當知從今文去，直至第三卷末、第四卷初，節節圓彰大定所依理體，斷不可以三名割裂分配也。
三摩提，亦云三摩地，亦云三昧，此翻正定。有真諦三昧、俗諦三昧、中諦三昧，又有歷別三諦三昧、圓融三諦三昧，今是圓融三諦三昧，統一切法，一切三昧悉入其中，故名為王。舊解見此三摩提字與阿難所問三摩字同，遂進退牽合，多至失措。不知阿難所問，即圓覺中所謂三摩鉢提，乃是略去鉢提二字。今文所云，即是三昧，梵音楚夏耳。須知真諦三昧即奢摩他所成，俗諦三昧即三摩鉢提所成，中諦三昧即禪那所成。又真諦三昧止見思惑，俗諦三昧止塵沙惑，中諦三昧止無明惑，即奢摩他。真諦三昧發明空觀，俗諦三昧發明假觀，中諦三昧發明中觀，即三摩鉢提。三諦之體，無惑可破，無觀可立，而破而立，即禪那也。
大佛頂，具如玄義中釋，乃此三昧所依之真性。首楞嚴，亦如玄義中釋，乃是稱性所起之真修。
具足萬行者，一是本有為具，謂此大佛頂理，無所不統，無所不攝，故名具足。二是該攝為具，謂修此三昧，即是修行一切三昧，乃至六度五行等無不圓攝，故名具足。三是積聚為具，謂眾生無始以來所有一切諸善，如彈指聚沙、舉手低頭等，種種緣因種子，若得此三昧時一齊開發顯現，故名具足。本具約正因，該具約了因，積具約緣因。又三因皆本有，故名本具；三因皆該攝，故名該具；三因皆開發，故名積具。不縱不橫之義，復現於此矣！
行為入理之門，一行一切行，一切行一行，故名一門。圓人頓悟頓修，永無諸委曲相，故名超出。稱性所起福慧二種莊嚴，還以莊嚴一性，性修不二，名妙莊嚴。始從乾慧，終極妙覺，故名為路也。
五正破非內又二：初引例，二正破。
佛告阿難：如汝所言，身在講堂，戶牖開豁，遠矚林園。亦有眾生在此堂中，不見如來見堂外者？
阿難答言：世尊，在堂不見如來，能見林泉，無有是處。
阿難，汝亦如是。汝之心靈一切明了，若汝現前所明了心實在身內，爾時先合了知內身。頗有眾生先見身中後觀外物？縱不能見心肝脾胃，爪生髮長、筋轉脉搖，誠合明了，如何不知？必不內知，云何知外？是故應知，汝言覺了能知之心住在身內，無有是處。
圓覺經云：妄認六塵緣影為自心相，此經云：一迷為心，決定惑為色身之內，此一切眾生之通計也。下文六處，不過是轉計耳。此雖破其妄心無所，實即為顯妄心無體，惟無體故無所也。又無體無所，而一切明了，正所謂性同虗空，亦無虗空相貌可得，非即全體真心而何！故曰密顯真心也。不能於此薦取，辜負圓音甚矣！
二破轉計在外二：初轉計，二破斥。
阿難稽首而白佛言：我聞如來如是法音，悟知我心實居身外。所以者何？譬如燈光然於室中，是燈必能先照室內，從其室門，後及庭際。一切眾生不見身中，獨見身外，亦如燈光居在室外，不能照室。是義必明，將無所惑，同佛了義，得無妄耶？
二破斥又二：初立例，二正破。
佛告阿難：是諸比丘適來從我室羅筏城，循乞摶食，歸祇陀林。我已宿齋，汝觀比丘一人食時，諸人飽不？
阿難答言：不也，世尊。何以故？是諸比丘雖阿羅漢，軀命不同，云何一人能令眾飽？
摶食，即段食，有形質分段可摶取者也。宿，止也。宿齋，猶言足食，即是結齋之義。
佛告阿難：若汝覺了知見之心實在身外，身心相外，自不相干，則心所知身不能覺，覺在身際心不能知。我今示汝兜羅綿手，汝眼見時，心分別不？
阿難答言：如是，世尊。
佛告阿難：若相知者，云何在外？是故應知，汝言覺了能知之心住在身外，無有是處。
兜羅綿，白淨柔軟，佛手似之，故名兜羅綿手。
三破轉計潛根二：初轉計，二破斥。
阿難白佛言：世尊，如佛所言，不見內故不居身內，身心相知不相離故不在身外。我今思惟，知在一處。
佛言：處今何在？
阿難言：此了知心既不知內而能見外，如我思忖，潛伏根裡。猶如有人取瑠璃椀合其兩眼，雖有物合而不留礙，彼根隨見隨即分別。然我覺了能知之心不見內者，為在根故；分明矚外無障礙者，潛根內故。
瑠璃，寶名，內外明徹，亦如今之眼鏡相類。以眼喻心，以瑠璃椀喻眼根淨色，故云眼隨見心隨分別。
二破斥又二：初立例，二正破。
佛告阿難：如汝所言：潛根內者，猶如瑠璃。彼人當以瑠璃籠眼，當見山河，見瑠璃不？
如是，世尊。是人當以瑠璃籠眼，實見瑠璃。
佛告阿難：汝心若同瑠璃合者，當見山河，何不見眼？若見眼者，眼即同境，不得成隨。若不能見，云何說言此了知心潛在根內如瑠璃合？是故應知，汝言覺了能知之心潛伏根裡如瑠璃合，無有是處。
設許見眼，眼即同於外境，無能見用，則隨見隨即分別之義不成。既不見眼，則法喻不齊，心非潛在根內明矣。
四破轉計見內二：初轉計，二破斥。
阿難白佛言：世尊，我今又作如是思惟：是眾生身，腑臟在中，竅穴居外。有臟則暗，有竅則明。今我對佛，開眼見明名為見外，閉眼見暗名為見內，是義云何？
此復計心在內也。初計內時，佛以不能見內難之。今云見暗即是見內，正轉救初難也。
二破斥又三：初正破，二轉破，三結破。
佛告阿難：汝當閉眼見暗之時，此暗境界為與眼對、為不對眼？若與眼對，暗在眼前，云何成內？若成內者，居暗室中無日月燈，此室暗中皆汝焦腑。若不對者，云何成見？
此中先以對不對雙牒，次雙破也。若與眼對下，先破對。又二意：一者既對則非內，二者許內則有過。若不對下，次破不對，只須云何成見一句也。
二轉破又三：初破其轉計內對，二破其轉計在空，三破其轉計兩覺。
若離外見，內對所成，合眼見暗名為身中，開眼見明，何不見面？若不見面，內對不成。見面若成，此了知心及與眼根乃在虗空，何成在內？
恐彼又轉救云：開眼見外名為外對，閉眼見暗名為內對，則暗仍與眼對，而亦不取室暗為焦腑也。今即牒而破之。既許內對，則開眼時亦可內對而見其面。若開眼不能內對而見其面，則閉眼亦何能成內對乎？又設許內對見面，則心眼俱在虗空，仍違汝心在身內之計矣。
若在虗空，自非汝體，即應如來今見汝面，亦是汝身。汝眼已知，身合非覺。
恐彼救云：設許心眼俱在虗空，亦復何過？今更牒而破之：若在虗空，便非汝體，則如來今見汝面，即應如來亦是汝身之眼。汝眼已知身，猶應未覺也。
必汝執言身眼兩覺，應有二知，即汝一身應成兩佛。
恐彼更轉救云：眼雖在空，何妨眼知身亦隨覺？今更破云：若許眼在虗空，仍復與身兩處皆覺，則現在二知，當成兩佛矣。夫成佛時雖復化身無數，秪如月印千江，豈可謂法身有二體耶？
是故應知，汝言見暗名見內者，無有是處。
五破轉計隨生二：初轉計，二破斥。
阿難言：我常聞佛開示四眾：由心生故，種種法生；由法生故，種種心生。我今思惟：即思惟體實我心性，隨所合處心則隨有，亦非內、外、中間三處。
前之四章俱是自心計度，此下三章俱借聖教妄推。雖借聖教，不解教旨，以其誤認緣影，不知心之實義故也。且如心生法生四句，顯示因緣即空假中道理，語言雖同，義關四教。若謂心生法生，心滅法滅，法生心生，法滅心滅，心法互為因緣，雖生滅宛然，而惟是因緣假合，別無時、方、微塵、大自在等以為能生，亦非無因緣故自然而生，此則藏教義也。若謂心生法生，則心外無法，法本無生；法生心生，則法外無心，心亦無生；心法當體無生，是名因緣即空，通教義也。若謂無明不覺生於三細，是謂心生法生；境界風動，轉識浪生，是謂法生心生；心法互為因緣，故有十界差別假名無量，別教義也。若謂心生法生，則一切惟心；法生心生，則一切惟法；互奪則心法兩亡，雙照則心法宛爾，而皆體是法界，不可思議，所謂因緣即中，圓教義也。今阿難雖述其文，不達其義，堅執緣影為自心性，而云隨合隨有，不定內外中間處所，尚非藏教法生心生片義，況全義耶？
二破斥三：初牒計，二正破，三結破。
佛告阿難：汝今說言，由法生故，種種心生，隨所合處，心隨有者。
阿難雖則雙述心生法生之文，而意惟在法生故心生。且又不知妄心無體，計此緣影以為能合，種種諸法以為所合。故佛牒計中不須更出前之兩句，以前兩句非彼妄計張本故也。
二正破又二：初破無體，二破有體。
是心無體，則無所合。若無有體而能合者，則十九界因七塵合，是義不然。
夫妄心的確無體，但阿難久執有體，不達本無，故今得以無體難之。是心者，指彼所執緣影也。既不知緣影非心，則必妄謂有體，斷斷不敢承當無體之義矣。六塵、十八界，全體皆即自心，今獨計此緣影以為自心，則塵、界並為心外之法，更欲以此無體之緣心，來合諸法，何異欲以第七無體之塵，合成第十九無體之界乎？是義必不然矣！
二破有體又二：初約內外出入破，二約一多徧不徧破。
若有體者，如汝以手自挃其體，汝所知心為復內出？為從外入？若復內出，還見身中；若從外來，先合見面。
阿難言：見是其眼，心知非眼，為見非義。
佛言：若眼能見，汝在室中，門能見不？則諸已死，尚有眼存，應皆見物。若見物者，云何名死？
此正破妄心，而乘便兼破妄眼也。浮塵之眼不能有見，緣影之心何能有知？噫！可以思矣。
阿難，又汝覺了能知之心若必有體，為復一體？為有多體？今在汝身，為復徧體？為不徧體？若一體者，則汝以手挃一支時，四支應覺。若咸覺者，挃應無在。若挃有所，則汝一體自不能成。若多體者，則成多人，何體為汝？若徧體者，同前所挃。若不徧者，當汝觸頭，亦觸其足，頭有所覺，足應無知。今汝不然。
先立四句，然後一一破之。初一體句，謂四支共一心體，故以咸覺為難。設使咸覺，則挃無徧在。今挃既徧有所在，則咸覺義墮，而四支共一心體不成矣。次多體句，即是多心，故是多人。三徧體句，謂一心滿於四支，與前四支共一心體是同，故亦同前所難。四不徧句，謂一心不能徧應，故宜一處有知，一處無知也。今汝不然句，總結四句皆非。
是故應知，隨所合處心則隨有，無有是處。
六破轉計中間二：初破泛計，二破正計。
初中二：初泛計，二泛破。
阿難白佛言：世尊，我亦聞佛與文殊等諸法王子談實相時，世尊亦言心不在內，亦不在外。如我思惟：內無所見，外不相知。內無知故，在內不成。身心相知，在外非義。今相知故，復內無見，當在中間。
夫佛說心不在內，亦不在外，正即顯示心無體相，亦無方隅，無相不相，故名實相也。而阿難方認緣影，則宛然有相可得，其為幻妄甚矣！然未的指何者為中，故名泛計。
佛言：汝言中間，中必不迷，非無所在。今汝推中，中何為在？為復在處？為當在身？若在身者，在邊非中，在中同內。若在處者，為有所表？為無所表？無表同無，表則無定。何以故？如人以表，表為中時，東看則西，南觀成北。表體既混，心應雜亂。
以阿難但說中字，義不分明，須以在處、在身二義定之，故曰中必不迷，非無所在也。
二破正計二：初正計，二正破。
阿難言：我所說中，非此二種。如世尊言：眼、色為緣，生於眼識。眼有分別，色塵無知，識生其中，則為心在。
阿難本意，正計於此。但此眼色為緣，生於眼識二語，義關四教。若知正此因緣生識，不屬邪因無因，而此因緣所生之識，無實體性，無我我所，即藏教義。若知能生所生，一總無性，當體全空，即通教義。若分別緣生假名無量，所謂眼識九緣生，耳識惟從八，乃至備明八識因轉果轉差別不同，即別教義。若知識性無源，因於六種根塵妄出；性識明知，覺明真識，妙覺湛然，徧周法界，含吐十虗，無有方所，但是循業發現說名緣生，緣生之性即是實性，所謂不變隨緣、隨緣不變，即圓教義。或謂此是相宗不了義說，蓋未深求其致故也。今阿難所計，乃妄指緣影為心，謂是根塵之所共生，有體可得，尚非藏教無實體性之義，況通、別、圓義耶？
佛言：汝心若在根塵之中，此之心體為復兼二？為不兼二？若兼二者，物體雜亂，物非體知，成敵兩立，云何為中？兼二不成，非知不知，即無體性，中何為相？是故應知，當在中間，無有是處。
謂汝所計中間之心，為復兼用根塵二法以為其體，為復不兼根塵二法而另自有體耶？此雙牒也。破中先破兼二。若兼二者，則色塵之物與眼根之體互相雜亂，而物終非如體之有知，則知與無知到底成敵兩立，云何可名為中？次破不兼。若兼二不成者，則汝心體既非根之有知，又非塵之不知，將以何為體性？體性尚無，中有何相乎？
七破轉計無著二：初轉計，二破斥。
阿難白佛言：世尊，我昔見佛與大目連、須菩提、富樓那、舍利弗四大弟子共轉法輪，常言：覺知分別心性，既不在內，亦不在外，不在中間，俱無所在，一切無著，名之為心。則我無著，名為心不？
無在無著，義亦關於四教。若言心惟假名，毫無實體，故無在無著，即藏教義。若言假名既空，假法亦空，心法俱空，何在何著？即通教義。若言心無所在，無所不在；無所不在，故無所著，即別、圓義。今阿難堅執緣影為心，而以為不在三處，大似獼猴跳躑，棲止無恒，尚非藏教假名無實之義，況別、圓耶？
觀此三章，方知語言雖同，其旨碩異。邪人說正法，正法亦成邪。末世借了義極談，成自己僻解者，類若此也。
佛告阿難：汝言覺知分別心性俱無在者，世間虗空水陸飛行諸所物象，名為一切。汝不著者，為在、為無？無則同於龜毛兔角，云何不著？有不著者，不可名無。無相則無，非無則相。相有則在，云何無著？是故應知，一切無著名覺知心，無有是處。
阿難既認緣影為心，則是另有一物，但不著在一處耳。故佛破云：世間虗空水陸飛行諸所物象名為一切，收無不盡。汝既言一切不著，則此不著之心，為離一切而另有所在耶？為別無所在耶？此雙牒也。先破無在云：若別無所在，則此心便同龜毛兔角，云何猶得名為無著？次破有在云：若有一个不著者，則便不可名無。除是無相則可名無，若其非無則便有相。相既成有，則決有所在，又云何可名無著耶？結破可知。
齊此已上，是逐破妄執，密顯真心，即是破徧計執，所謂繩上實無蛇也。
二顯示妙理，兼破餘妄。此顯依他起性，體即圓成，兼破依他非實。如顯繩體即麻，破其麻上定有繩之見也。分文為三：初總示萬法惟心，二別就見精顯性，三徧歷陰入處界會理。
初總示萬法惟心。此文舊皆判屬破妄，謂前是破妄心無所，今方破妄心無體。不知妄心惟其無體，是以無所。妄心空處，全體即真，是故前雖一往破妄，已是密顯於真。況今瑞表真常，明示二本，指諸法之惟心，唱妙心之有體，何非直顯真性？至於咄破舊迷，秪是破妄之餘陣耳。故應以顯真為正，破妄為傍也。復分為二：初正示二本不離一心，二委示心體不同妄執。
初中二：初當機申請，二如來開示。
爾時，阿難在大眾中，即從座起，偏袒右肩，右膝著地，合掌恭敬而白佛言：我是如來最小之弟，蒙佛慈愛，雖今出家，猶恃嬌憐，所以多聞未得無漏，不能折伏娑毗羅呪，為彼所轉，溺於淫舍，當由不知真際所詣。惟願世尊大慈哀愍，開示我等奢摩他路，令諸闡提隳彌戾車！作是語已，五體投地，及諸大眾，傾渴翹佇，欽聞示誨。
未得無漏者，不但未至漏盡，亦未得初果無漏真明也。以初果分證無漏，得道共戒，則雖未斷欲愛，亦非淫呪之所能轉。況前文七處妄執，皆是見惑所攝。舊云阿難先證初果，恐未必然。當以第三卷末，圓悟藏性之時，方為迹同初果，故至第四卷中，方云汝今已得須陀洹果耳。
真際者，三德祕藏極則之理，名為真際之家；一心三止，譬如能詣之路。人見但舉奢摩他名，便欲割裂分判，不知圓名舉一即三也。闡提，此云斷善根。彌戾車，此云惡知見。不知性具圓宗，執定佛性三無二有，即是斷佛界之善根，總名為惡知見。
二如來開示二：初瑞表真常，二正示二本。
爾時，世尊從其面門放種種光，其光晃曜如百千日，普佛世界六種震動，如是十方微塵國土一時開現，佛之威神令諸世界合成一界，其世界中所有一切諸大菩薩，皆住本國合掌承聽。
將欲正顯常住真心性淨明體，故先放光現瑞以表示之。面門者，六根都聚之處，又是向背之所從分。於此放光，欲令眾生背塵合覺故也。蓋眾生背覺合塵，起諸妄計，所以七處咸非。如來背塵合覺，妙契真常，所以六根皆是。如百千日者，照萬法以無遺也。六種震動者，破昏聵而令覺也。十方開現合成一界者，迷於妄，則無同異中，熾然成異；悟其真，則一切差別，性無差別也。菩薩皆住本國者，不動法界也。合掌承聽者，咸契真源也。
瑞之所表，全彰妙法，利根之士觸目會心，為不了者再申言辨耳。六種震動，謂動、踊、起、震、吼、擊也，前三屬形，後三屬聲，即表諸佛形聲兩益。
佛告阿難：一切眾生從無始來，種種顛倒，業種自然，如惡叉聚；諸修行人不能得成無上菩提，乃至別成聲聞、緣覺，及成外道諸天魔王及魔眷屬，皆由不知二種根本，錯亂修習，猶如煑沙欲成嘉饌，縱經塵劫終不能得。云何二種？阿難，一者無始生死根本，則汝今者與諸眾生用攀緣心為自性者。二者無始菩提涅槃元清淨體，則汝今者識精元明，能生諸緣，緣所遺者。由諸眾生遺此本明，雖終日行而不自覺，枉入諸趣。
前已總明一切眾生生死相續，皆由不知常住真心性淨明體，用諸妄想，此想不真，故有輪轉。然猶未曾分明說此真心、妄想總無二體，如麻之與蛇，不離一繩。今更申明二本不離一心，使人不遺真以逐妄，須了妄以歸真也。
一切眾生，泛指迷真逐妄之流，廣如下文七趣所列。諸修行人別指厭妄求真之士，廣如下文陰魔所明。惡叉，西域果名，此方所無。聚者，三必同生，共成一聚，以喻惑、業、苦三，始終不相離也。不成無上菩提，指權教菩薩。別成聲聞、緣覺，指藏、通二乘。餘皆可知。
此之二流，雖復一是任迷，一是趨悟，賢愚迥然不同，而未達真妄源頭，無有始覺真智，則一而已。故總責云：皆由不知二種根本也。沙，喻依他性上所起徧計執性。饌，喻依他性上所具圓成實性。不捨徧計，那獲圓成？塵劫勤修，總為唐喪，可不慎哉！
攀者，能緣之心，即八種識，各有見分。緣者，所攀之境，即八種識各有相分。依八種識之自證分，起此見相二分，是名依他起性。不了此之心、境，惟是八識自證所現，橫起我法二執，是名用攀緣心為自性者，即所謂妄認四大為自身相、妄認六塵緣影為自心相等是也。以此為無始生死根本者，由不達心境悉無自性，即是常住真心性淨明體。所以凡夫起於貪著，攀三界六塵之緣，則為分段生死根本。二乘起於厭惡，別攀真諦涅槃之緣；菩薩雙捨二邊，別攀但中理性之緣；則為變易生死根本也。
菩提者，四種智德之果。涅槃者，三種斷德之果。元清淨體者，性本清淨，不待修證而後淨也。識精，通指八識各自精了，所謂自證分也。元明，總指八識所依一心，所謂證自證分也。然非分剖一心以為八个證自證分，亦非八識共只一个證自證分。良由心體離過絕非，不可思議，只此元明之體，徧在八識，八識各得其全，以為證自識分。如八人同觀一輪圓月，行向八方，各有全月隨八人去，亦非分為八分，亦非共看一月。思之！思之！能生諸緣，謂依此自證及證自證，能成見相二分也。見分具於四緣，謂親因緣、等無間緣、所緣緣、增上緣。相分具於二緣，謂親因緣、增上緣也。緣所遺者，謂此自證、證自證分，既舉體幻成見相二分，則自體便成隱沒。如舉麻之全體成繩，則人但見其為繩，不復以為麻矣。然既舉自證而為見、相，則見相無非自證，如舉麻為繩，繩即是麻。今正指此即見、相之自證以為菩提涅槃元清淨體，故曰緣所遺者。而下文云：此見及緣，元是菩提妙淨明體，亦與此處同也。指第八識即大圓鏡智菩提元清淨體，指第七識即平等性智菩提元清淨體，指第六識即妙觀察智菩提元清淨體，指前五識即成所作智菩提元清淨體。此則四智菩提，亦是本具，不同相宗權說，謂是生因所生也。指徧計本空，我法自性了不可得，如繩上本無蛇性，即圓淨涅槃元清淨體。指依他如幻，十界假名無量差別，如麻可為繩，即方便淨涅槃元清淨體。指圓成本具，法法全真，如繩即是麻，即性淨涅槃元清淨體。
所以二種根本，不離一心。悟見、相惟自證，譬如了繩即麻，則是菩提涅槃；迷見、相為我法，譬如於繩見蛇，則成生死根本，故曰遺此本明，雖終日行而不自覺，枉入諸趣。此一經最要之關，佛祖傳心之訣也！
舊解以攀緣心偏指六識，必欲破除六識令盡，則果中將何以為妙觀察智、成所作智之體？一可痛也。以識精偏指第八，必欲專用之以為體，則是無量劫來生死本，癡人認作本來人。二可痛也。況今文義本自彰灼，而紛紛妄解，誣罔經宗，何為者乎？
二委示心體不同妄執四：初重斥妄計非心，二正示真心有體，三委明分別無性，四總斥從來誤執。
阿難，汝今欲知奢摩他路，願出生死，今復問汝。即時如來舉金色臂，屈五輪指，語阿難言：汝今見不？
阿難言：見。
佛言：汝何所見？
阿難言：我見如來舉臂屈指為光明拳，曜我心目。
佛言：汝將誰見？
阿難言：我與大眾同將眼見。
佛告阿難：汝今答我：如來屈指為光明拳，曜汝心目，汝目可見，以何為心，當我拳曜？
阿難言：如來現今徵心所在，而我以心推窮尋逐，即能推者，我將為心。
佛言：咄！阿難，此非汝心。
阿難矍然避座，合掌起立白佛：此非我心，當名何等？
佛告阿難：此是前塵虗妄相想，惑汝真性。由汝無始至於今生，認賊為子，失汝元常，故受輪轉。
前塵虗妄相想，正圓覺所謂六塵緣影是也。六塵是識家相分，今此但是六塵之影，現於見分中者，尚非識之見分，況是自證、證自證耶？而誤認以為心，非惟不是真心，亦復不是妄心矣！故直斥之曰：此非汝心也。若夫識之見分，則靈明昭徹，無體無相，雖全在妄，亦更無此影像可得，故下文云：含吐十虗，寧有方所也。是知阿難所計，雖曰能推，實則僅是所推影子，決非真能推者，以能推者實無體相可得故也。後世不達，即指此緣影以為六識，其亦不知六識甚矣！
阿難白佛言：世尊，我佛寵弟，心愛佛故，令我出家。我心何獨供養如來，乃至徧歷恒沙國土，承事諸佛及善知識，發大勇猛，行諸一切難行法事，皆用此心。縱令謗法，永退善根，亦因此心。若此發明不是心者，我乃無心，同諸土木。離此覺知，更無所有，云何如來說此非心？我實驚怖。兼此大眾，無不疑惑。惟垂大悲，開示未悟。
爾時，世尊開示阿難及諸大眾，欲令心入無生法忍，於師子座，摩阿難頂而告之言：如來常說諸法所生唯心所現，一切因果世界微塵因心成體。阿難，若諸世界一切所有，其中乃至草葉縷結，詰其根元，咸有體性，縱令虗空亦有名貌，何況清淨妙淨明心，性一切心，而自無體？
此阿難疑心是無，而如來答心有體也。由其久執緣影，故擘頭一奪，番疑斷滅。詎思只此怖斷滅者，還可斷滅得否？
入無生法忍者。入字，約脩證言。無生法，約理性言。忍字，約地位言。無生法性，終始無殊，約入約忍，則始於名字，終於究竟也。
此是第一番徹底顯性之文。妙則中道法身，淨則解脫俗諦，明則般若真諦，三德祕藏，可謂和盤托出矣！性一切心者，猶云徧為一切心之本性。
若汝執恡分別覺觀所了知性必為心者，此心即應離諸一切色香味觸諸塵事業，別有全性。如汝今者承聽我法，此則因聲而有分別。縱滅一切見聞覺知，內守幽閑，猶為法塵分別影事。我非敕汝執為非心，但汝於心微細揣摩，若離前塵有分別性，即真汝心。若分別性離塵無體，斯則前塵分別影事。塵非常住，若變滅時，此心則同龜毛兔角，則汝法身同於斷滅，其誰修證無生法忍？
即時阿難與諸大眾，默然自失。
此兩番縱奪以明分別無自性也。初十六字是總牒。執恡者，固執而不捨也。所了知者，意顯彼之所執緣影，雖自以為是能了知，實則但是所了知者，非真能了知也。
此心即應至別有全性，是初一番縱。如汝今者至分別影事，是初一番奪。不惟聽法時之分別全因聲有，縱令六根不緣外塵，內守幽清閒曠境界，仍是獨頭意識所緣內法塵境而已。此則從未到定，至非非想，皆是法塵分別影事所攝。今時闇證，謬謂是本來面目、空劫前事、威音那畔、向上鼻孔，亦太癡矣！
次我非敕汝至即真汝心，是第二番縱。言我既不許汝謬計為心，亦不敕汝執為非心，以心外無法，則此分別塵影，亦是唯心所現、因心成體之物。故執為心，是認賊為子；執為非心，是離波求水，皆不可也。若分別性下，是第二番奪。若決定執此為心，則心反成斷滅，而法身、修證俱不可得矣！此大眾所以不知下落，而默然自失也。
佛告阿難：世間一切諸修學人，現前雖成九次第定，不得漏盡或阿羅漢，皆由執此生死妄想，誤為真實。是故汝今雖得多聞，不成聖果。
九次第定者，四禪、四空，并滅受想定為第九也。前之八定，惟是有漏。從有頂處，遊觀無漏，能令染末那相應之受想伏而不行，故名滅受想定。三果聖人能入此定。亦名非學非無學定，以其伏第七識俱生我執，故名非學；以出定時，非非想天一分微細我愛猶存，故名非無學也。由此非非想愛未斷，所以不得漏盡成阿羅漢。而非非想愛，亦即是此生死妄想而已。
又復應知，生死妄想，本無真實，如繩本非蛇。凡夫誤以為真實而堅執之，故有三界分段生死，如乞丐之喜以為蛇。二乘誤以為真實而苦斷之，故有出界變易生死，如孩孺之怖以為蛇。惟圓頓行人，了達妄想無性，則不生貪著，不須斷除，而狂心頓歇，歇即菩提矣！
訶云不成聖果，明知未證初果，舊云證初果者謬也。
二別就見精顯性二：初領旨哀請，二正垂開示。
阿難聞已，重復悲淚，五體投地，長跪合掌而白佛言：自我從佛發心出家，恃佛威神，常自思惟：無勞我修，將謂如來惠我三昧。不知身心本不相代，失我本心，雖身出家，心不入道，譬如窮子捨父逃逝。今日乃知，雖有多聞，若不修行與不聞等，如人說食終不能飽。世尊，我等今者二障所纏，良由不知寂常心性。惟願如來哀愍窮露，發妙明心，開我道眼。
子譬始覺，父譬本覺。迷本覺而起妄覺，妄覺從本覺生，義之如子。只此妄覺就是始覺之性，但以背覺合塵，譬以捨父逃逝而枉受貧窮。若能背塵合覺，則客作賤人即長者真子矣！
二障者，一煩惱障，即是見思；二所知障，亦名智障，即無明、塵沙。通而言之，二皆可稱煩惱，見思是界內煩惱，無明、塵沙是界外煩惱；二皆可名智障，見思障一切智，塵沙障道種智，無明障一切種智。別而收之，見思招感分段生死，煩惱義強；塵沙、無明覆權實理，障智義強也。由其不知寂常心性，所以妄被二障所纏。若達心性寂常，則二障亦本寂常矣！故今但求顯發其本妙明心，則道眼自開也。
二正垂開示二：初現瑞許說，二正示見性。
即時如來從胸卍字涌出寶光，其光晃昱有百千色，十方微塵普佛世界一時周徧，徧灌十方所有寶剎諸如來頂，旋至阿難及諸大眾。告阿難言：吾今為汝建大法幢，亦令十方一切眾生，獲妙微密性淨明心，得清淨眼。
從胸卍字涌出寶光者，表示寂常心性本有光明也。妙心真體，雖不在內，而內亦無所不在。是故達法界之全體一塵者，即一塵而全體法界，故得光流無外，非妄計之心可擬議也。其光晃昱有百千色者，表示一念心中具足百界千如實相真明也。普佛世界一時周徧者，表示此心本自豎窮橫徧也。徧灌諸如來頂者，表示諸佛所證頂法，不過證此心體也。旋至阿難及諸大眾者，表示阿難大眾同具此心，與十方諸佛元平等也。
妙微密性淨明心者，不可思議故曰妙，真妄同體故曰微，始終一致故曰密，垢不能染曰性淨，暗不能昏曰性明。此之心體，雖復人人本有，迷時不知名之為失，從迷歸悟名之為獲。得清淨眼者，永離眚翳，了了見佛性也。由獲此心妙微密義，則無明翳障本空，佛眼清淨。由獲此心性淨之義，則塵沙翳障本空，法眼清淨。由獲此心性明之義，則見思翳障本空，慧眼清淨。又獲此心妙微密義，得知能障所障，體是法界；獲此心性淨之義，二障圓消；獲此心性明之義，五眼圓發也。
二正示見性十。初直指見性是心非眼。二約客塵顯見性不動。三約觀河顯見性無遷。四約垂手顯見性無減。五約標指顯見性無還。六約周徧顯見性非物。七約無是非是，顯見性惟真。八約外道、世諦對簡，顯見性非因緣、自然。九約二妄合明，顯見性非見。十破和合不和合餘疑，顯見性離過絕非，法爾現證。
問曰：十番顯見，創自交光。今既極破其說，何得承用？
答曰：寂音合論謂如來示阿難真見，文有九段，已啟其端，交光巧取用之。幽溪亦以十義顯見，正是公心不掩他長，有何過咎？然今十段，仍與三家稍別，讀者詳之。
初中二：初以拳例見，定其常情。二引例破執，正顯見性。
阿難，汝先答我見光明拳，此拳光明，因何所有？云何成拳？汝將誰見？
阿難言：由佛全體閻浮檀金，赩如寶山，清淨所生，故有光明，我實眼觀。五輪指端屈握示人，故有拳相。
佛告阿難：如來今日實言告汝，諸有智者要以譬喻而得開悟。阿難，譬如我拳，若無我手，不成我拳。若無汝眼，不成汝見。以汝眼根，例我拳理，其義均不？
阿難言：唯然，世尊。既無我眼，不成我見。以我眼根，例如來拳，事義相類。
閻浮檀，樹名也，或云無翻，此方所無；或翻勝金，果汁入水，沙石成金。此金赩然有光，以喻佛身光明清淨也。
二引例破執，正顯見性。
佛告阿難：汝言相類，是義不然。何以故？如無手人，拳畢竟滅。彼無眼者，非見全無。所以者何？汝試於途詢問盲人：汝何所見？從諸盲人必來答汝：我今眼前惟見黑暗，更無他矚。以是義觀，前塵自暗，見何虧損？
阿難言：諸盲眼前唯覩黑暗，云何成見？
佛告阿難：諸盲無眼，惟觀黑暗，與有眼人處於暗室，二黑有別、為無有別？
如是，世尊，此暗中人與彼羣盲，二黑較量，曾無有異。
阿難，若無眼人全見前黑，忽得眼光，還於前塵見種種色，名眼見者；彼暗中人全見前黑，忽獲燈光，亦於前塵見種種色，應名燈見。若燈見者，燈能有見，自不名燈。又則燈觀，何關汝事？是故當知，燈能顯色，如是見者是眼非燈。眼能顯色，如是見性是心非眼。
此直指見性以為真心也。人妄謂見是肉眼，心是緣影，孰知肉眼決不能見，緣影決不是心。人謂眼在面上，心在身中，判然兩物，孰知面上之眼非眼，身中之心非心，而真心、真眼，總惟一體哉！故前七處破緣影之非心，今此一文破肉眼之無見，是妄計之心目，總無所在也。又今明見性即心，則前明一切唯心，亦可云一切唯見，是一體之心目，總無所不統也。
當知此中所指盲而不盲之見性，即是下文無動搖、無舒卷、不皺不變、妙明真精、不可還、不是物、無舒、無斷續、無是非是、非自然、非因緣、非見聞覺知、非和合非不和合之見性，業已徹底道破。但因此性久墮依他境中，當機不能徹底領會，故須更加九番精辨，而金沙始了然耳。
二約客塵顯見性不動二：初默請，二正示。
阿難雖復得聞是言，與諸大眾口已默然，心未開悟，猶冀如來慈音宣示。合掌清心，佇佛悲誨。
但聞見性是心，尚自不知見性寂常妙明之義，所以未悟。此蓋但聽法音，從語生解，而不能直下返觀故也。
二正示三：初徵名驗解，二現相證成，三結會責失。
初又三：初如來問，二陳那答，三如來印可。
爾時，世尊舒兜羅綿網相光手，開五輪指，誨勅阿難及諸大眾：我初成道，於鹿園中為阿若多五比丘等，及汝四眾言：一切眾生不成菩提及阿羅漢，皆由客塵煩惱所誤。汝等當時因何開悟，今成聖果？
鹿園，地名，即世尊初轉法輪處也。阿若多，此云解，即佛為憍陳那所印之名也。五比丘者，一阿濕婆，此云馬勝；二䟦提，此云小賢；二拘利，亦云即摩訶男；四憍陳那，此云火器；五十力迦葉，此云飲光。前三是佛父族，後二是佛母族。佛初出家時，父王遣此五人侍衛。佛先於雪山苦行，三人畏苦行者即散去；後受牧女乳糜之供，二人樂苦行者復散去；共在鹿園別修異道。佛成道五七後方往度之，三轉四諦法輪，陳那最初得解，故名阿若多等五比丘也。
客塵煩惱，義關四教。今言鹿園初唱，似屬小乘，實則圓音妙詮，隨人異解。況今借此以顯寂常，斷斷不可偏屬三藏。請略申之。三界依正，總名客塵，即是苦諦；煩惱即集諦；不為所誤，即是道諦；客塵煩惱永滅，所顯涅槃，名為主、空，即是滅諦；此藏教義也。客是主家之客，塵是空中之塵，何必滅客塵而後見主、空？但不為所誤，則無煩惱，此通教義也。客塵無量，同居、方便、實報依正，皆名客塵。煩惱無量，見思、塵沙、無明皆名煩惱。用無量道，滅無量客塵煩惱，方顯無量主空佛性，此別教義也。主是客人之主，客是主人之客。以客歸主，則無客非主；以主殉客，則無主非客。空是塵相之空，塵是空中之塵。隨緣不變，則性塵真空；不變隨緣，則性空真塵，此圓教義也。
今經雖借鹿園證成，實惟為顯圓義，試於九番一一審玩，自得其旨。此章以佛手開合為客，阿難頭動為塵，以見無舒卷動搖為主空。然頭手是見家之頭手，見性是頭手處之見性，此無是非是之一徵也。次章以自童至耄為客，髮白面皺為塵，以見性不皺不變為主空。然非於生滅之外另有無生滅性，而即此無生滅性又復舉體捨生趣生，此無是非是之二徵也。次章以色心諸緣及心所使、諸所緣法，乃至昏擾擾相為客塵，以妙明真心譬如澄清百千大海者為主空。然心外無法，海外無漚，此無是非是之三徵也。次章以諸可還者為客塵，無所還者為主空。然由無所還之見性，方見諸可還相，亦非離於諸可還相之外，另有不可還之見性可指，此無是非是之四徵也。次章以物類差別為客，見性無殊為主，大小內外為塵，見無舒縮為空。然因差別方顯無差，因於無差方見差別；又空體本無方圓，方圓不離空體，此無是非是之五徵也。次章以見與見緣并所想相為客塵，以菩提妙淨明體為主空，方乃直唱無是非是之言，以顯前來五番，并初番直指見性是心，無非明此菩提妙淨明體也。次章以因緣、自然、不因緣、不自然，皆為客塵；以無非不非、無是非是，離一切相、即一切法為主空。又次章以明暗塞空、見聞覺知俱為客塵，以見不能及者為主空。又次章以和合不和合俱為客塵，以非和合非不和合而為主空。見性既爾，法法皆然。然後徧歷陰入處界，會歸藏性，當知但是廣略之殊，而主空之性更無二也。以生滅去來為客為塵，以常住妙明不動周圓為主為空，從始至終，無非圓頓，更不可作前淺後深解釋，誣罔經宗。願讀經者，思之，擇之。
由不達三界依正唯是客塵，誤起見思煩惱，所以不成阿羅漢果。由不達實報、方便依正亦是客塵，誤起無明、塵沙煩惱，所以不成無上菩提。
問曰：舊皆以客塵喻見思，今何以喻依正？
答曰：依正是依他起性，可喻客塵。見思是徧計執性，毫無自體可得，非可以客塵喻也。且見思則須斷盡方證涅槃，客塵豈須斷盡方顯主空耶？
時，憍陳那起立白佛：我今長老，於大眾中獨得解名，因悟客塵二字成果。世尊，譬如行客投寄旅亭，或宿或食，宿食事畢，俶裝前途，不遑安住。若實主人，自無攸往。如是思惟：不住名客，住名主人，以不住者名為客義。又如新霽，清晹升天，光入隙中，發明空中諸有塵相。塵質搖動，虗空寂然。如是思惟：澄寂名空，搖動名塵，以搖動者名義塵義。
三界之中，無一法能停住，無一法不搖動，皆客塵也。悟其為客為塵，故不起煩惱而成聖果。阿難一向妄執緣影為心，正是迷客塵而起煩惱耳。
佛言：如是。
只此一喻，四教俱通，所以印成之也。
二現相證成又二：初開合寶掌，證成客與主義；二飛光動頭，證成塵與空義。
即時如來於大眾中屈五輪指，屈已復開，開已又屈，謂阿難言：汝今何見？
阿難言：我見如來百寶輪掌，眾中開合。
佛告阿難：汝見我手眾中開合，為是我手有開有合？為復汝見有開有合？
阿難言：世尊寶手眾中開合，我見如來手自開合，非我見性有開有合。
佛言：誰動誰靜？
阿難言：佛手不住，而我見性尚無有靜，誰為無住？
佛言：如是。
對不住方有住名，見性既無不住，又豈有住？住即靜也。住與不住雙遣，方是主義，故佛隨印許之。
二飛光動頭，證成塵與空義。
如來於是從輪掌中飛一寶光在阿難右，即時阿難迴首右盻。又放一光在阿難左，阿難又則迴首左盻。佛告阿難：汝頭今日因何搖動？
阿難言：我見如來出妙寶光來我左右，故左右觀，頭自搖動。
阿難，汝盻佛光，左右動頭，為汝頭動？為復見動？
世尊，我頭自動，而我見性尚無有止，誰為搖動？
佛言：如是。
對動說止，見既無動，又豈有止？動止雙遣，方是空義，故佛亦印許之。
三結會責失二：初結會，二責失。
於是如來普告大眾：若復眾生以搖動者名之為塵，以不住者名之為客，汝觀阿難頭自動搖，見無所動；又汝觀我手自開合，見無舒卷。
謂眾生若能以一切搖動者皆名為塵，以一切不住者皆名為客。如頭之動搖，塵也；見無所動，空也；手之開合，客也；見無舒卷，主也。則不被客塵所誤，不起種種煩惱，而菩提、羅漢皆可成矣！
問曰：此經云：頭自動搖，見無所動，手自開合，見無舒卷，乃六祖則云：不是風動，不是幡動，仁者心動，如何會通？
答曰：此經云見無舒卷動搖者，直指真心，不墮妄境，所謂離一切相，為阿難疑心是無而言之也。祖云風幡只是心動者，直指萬境不離一心，所謂即一切法，為二僧執境是有而言之也。由真心不墮妄境，故下文如來藏一切俱非之義善成。由萬境不離一心，故下文如來藏一切俱即之義善成。雖有二義，藏性體一。惟其離一切相，方能即一切法；惟其即一切法，所以離一切相。若達此離即離非、是即非即之體，依悉檀說，則二俱妙藥。若不達理體，偏執二說，則二俱有過矣！
云何汝今以動為身、以動為境，從始洎終念念生滅，遺失真性，顛倒行事，性心失真，認物為己，輪迴是中，自取流轉？
謂一切動搖不住之物皆是客塵，原非實身實境，奈何以動為實有之身，以動為實有之境，而從始洎終念念隨其生滅，遺失如空如主之真性，一味顛倒行事？辨體性於自心，既失其真，反認客塵外物以為自己，所以於本無輪迴心性之中，妄見輪迴，乃是自取流轉，更無他因也。
三約觀河顯見性無遷三：初請問，二說示，三領悟。初又二：初阿難密請，二匿王顯問。
爾時世難及諸大眾聞佛示誨，身心泰然，念無始來，失却本心，妄認緣塵分別影事，今日開悟，如失乳兒，忽遇慈母，合掌禮佛，願聞如來顯出身心真妄虗實、現前生滅與不生滅二發明性。
前聞佛訶緣影非心，已自矍然。更聞離塵斷滅，咸皆自失。今知見性本無動搖舒卷，故身心泰然也。念無始來三句，領上破妄之益，追責前非，今日開悟三句，領上顯見之益，慶幸新得。前以父喻本覺，子喻始覺，今以母喻如來，乳喻法味也。
合掌禮佛已下，正是心念密請。以如來上文具有身境生滅失真流轉之責，而猶未知只此身心之中，云何是真？如何是妄？何者是虗？何者是實？何者現前生滅？何者現前即不生滅？何故全真是妄、全實是虗，全不生滅是生滅，發明世間諸性？何故全妄即真、全虗即實，全生滅即不生滅，發明出世間性？此則金沙難辨，水乳奚分，自非如來，誰能顯出？故必更約八番研示，乃至廣歷四科，徧融七大，斯義方得究竟明了。當知密請之文雖在此間，所請之意貫於二卷、三卷矣。
時，波斯匿王起立白佛：我昔未承諸佛誨勅，見迦旃延、毗羅胝子，咸言此身死後斷滅名為涅槃。我雖值佛，今猶狐疑，云何發揮證知此心不生滅地？今此大眾諸有漏者，咸皆願聞。
前文借客顯主、借塵顯空，空即是寂，主即是常，則已備顯寂常心性。但時流久習斷滅戲論，故於見無動搖卷舒之處，寂義雖知，常義未領，今更躡此為问端也。
迦旃延及毗羅胝子，二外道名。梵語涅槃，此翻滅度，本是超脫生死之名。彼人邪計，謂死後斷滅，無復苦樂，即名滅度，撥無二世因果，大邪見也。
二說示二：初明身有遷變，二明性無生滅。
佛告大王：汝身現在，今復問汝：汝此肉身，為同金剛常住不朽？為復變壞？
世尊，我今此身終從變滅。
佛言：大王，汝未曾滅，云何知滅？
世尊，我此無常變壞之身，雖未曾滅，我觀現前念念遷謝，新新不住，如火成灰，漸漸消殞，殞亡不息，決知此身當從滅盡。
佛言：如是，大王，汝今生齡已從衰老，顏貌何如童子之時？
世尊，我昔孩孺，膚腠潤澤。年至長成，血氣充滿。而今頺齡，迫於衰耄，形色枯悴，精神昏昧，髮白面皺，逮將不久，如何見比充盛之時？
佛言：大王，汝之形容，應不頓朽。
王言：世尊，變化密移，我誠不覺，寒暑遷流，漸至於此。何以故？我年二十，雖號年少，顏貌已老初十歲時。三十之年，又衰二十。於今六十又過於二，觀五十時，宛然強壯。世尊，我見密移，雖此殂落，其間流易且限十年。若復令我微細思惟，其變寧惟一紀二紀，實為年變。豈惟年變，亦兼月化。何直月化，兼又日遷。沉思諦觀，剎那剎那，念念之間不得停住，故知我身終從變滅。
始生曰孩，稍長曰孺。皮表名膚，文理名腠。二十、三十曰長成，七十曰衰老，八十、九十曰耄。今六十二，已近衰老，故名為迫。逮，及也，言死期將及也。殂落者，遷謝之義。紀者，一十二年，即所謂且限十年，變其文耳。剎那者，最短之時，一念具九十剎那，一剎那中有九百生滅，非精細觀察不能知也，故曰悟無生者方見剎那。此一段文，可與人命呼吸為註脚，亦可與四運觀心作先容，真實為生死者，讀此必當惕然。
佛言：大王，汝見變化遷改不停，悟知汝滅。亦於滅時，汝知身中有不滅耶？
波斯匿王合掌白佛：我實不知。
佛言：我今示汝不生滅性。大王，汝年幾時見恒河水？
王言：我生三歲，慈母攜我謁耆婆天，經過此流，爾時即知是恒河水。
佛言：大王，如汝所說，二十之時衰於十歲，乃至六十，日月歲時念念遷變。則汝三歲見此河時，至年十三，其水云何？
王言：如三歲時宛然無異，乃至於今年六十二，亦無有異。
佛言：汝今自傷髮白面皺，其面必定皺於童年。則汝今時觀此恒河，與昔童時觀河之見，有童耄不？
王言：不也，世尊。
佛言：大王，汝面雖皺，而此見精性未曾皺。皺者為變，不皺非變。變者受滅，彼不變者元無生滅，云何於中受汝生死？而猶引彼末伽梨等，都言此身死後全滅。
此正於現前生滅身中，顯出真實不生滅性也。變化密移，客也。髮白面皺，塵也。而如主如空之見性，不皺不變，性無生滅，奈何溺於斷見，而不自覺悟哉！末伽梨，亦外道名，與前二種外道皆計斷滅者也。
問曰：今有老眼昏華觀水不辨清濁者，又云何通？
答曰：若領前文盲人見暗之喻，則不須此問矣！故今文中，不惟說見精二字，必云性未曾皺，以精猶帶妄，明昧或殊；性不可改，終非斷滅故耳。細心體會，則見見非見之旨，思過半矣！
王聞是言，信知身後捨生趣生，與諸大眾踊躍歡喜，得未曾有。
捨生趣生，且約破於外道斷見而言之也。又復應知，正生滅中，性不生滅；而此不生滅性，即舉全體而捨生趣生，已顯隨緣不變、不變隨緣之妙，否則仍是一分無常一分常矣。
四約垂手顯見性無減二：初疑問，二示答。
阿難即從座起，禮佛合掌，長跪白佛：世尊，若此見聞必不生滅，云何世尊名我等輩遺失真性、顛倒行事？願興慈悲，洗我塵垢。
如來所指元無生滅，乃是見聞之性，喻如大海全體。阿難所計見聞之用，依舊局在身中，喻如大海一漚。先須知此問端下落，方知下文答在問處。
二示答二：初順世立喻，二正以法合。
即時如來垂金色臂，輪手下指，示阿難言：汝今見我母陀羅手為正為倒？
阿難言：世間眾生以此為倒，而我不知誰正誰倒。
佛告阿難：若世間人以此為倒，即世間人將何為正？
阿難言：如來豎臂，兜羅綿手上指於空，則名為正。
佛即豎臂，告阿難言：若此顛倒，首尾相換，諸世間人一倍瞻視。
此先立同喻以為法說張本也。舊注喚正為倒，喚倒為正，先與世人苦諍一番，全無道理，又與下文法合之處毫不相應，極為不通，交光破之甚快。蓋阿難與佛俱惟順於世間，但取臂之雖倒不失，人所易明；心之雖倒不失，人所難曉，以易例難而已。
若此顛倒等者，意謂均此一手臂也，上指則名為正，何曾增一絲毫；下指便名為倒，亦何曾減一絲毫，不過是首尾相換而已。此乃世間人一倍瞻視，極其明白者也。故下文即以法合，文理俱暢矣。母陀羅手，此云印手。一倍，猶言明白更加明白。
二正以法合三：初直舉法合，二勅令諦觀，三備明倒因。
則知汝身與諸如來清淨法身，比類發明。如來之身名正徧知，汝等之身號性顛倒。
承上而言，手既如此，則知汝身、佛身，亦可以比類發明矣。如來之身名正徧知者，譬如手雖無增，但上指於空，則頭是頭、尾是尾，舉世皆以為正也。汝等之身號性顛倒者，譬如手雖無減，但垂臂下指，則頭作尾、尾作頭，舉世皆以為倒也。此但直爾法合，未出所以顛倒之相，故下文且令諦觀。
隨汝諦觀汝身、佛身，稱顛倒者，名字、何處號為顛倒？
於時，阿難與諸大眾，瞪瞢瞻佛，目睛不瞬，不知身心顛倒所在。
手之顛倒易知，身之顛倒難見。所以勅令諦觀，意欲其恍然自悟。而積迷既久，故不知也。
三備明倒因又二：初示無倒性，二示顛倒相。
佛興慈悲，哀愍阿難及諸大眾，發海潮音，徧告同會：諸善男子，我常說言：色心諸緣及心所使、諸所緣法，唯心所現。汝身汝心，皆是妙明真精妙心中所現物。
海潮音者，應機而發，猶如大海潮不失限；又其音圓徧，猶如海潮普徧圓滿也。此是第二番徹底顯性之文。以阿難不達現前一念見聞之性，本自豎窮橫徧，量若虗空，亦無虗空之相，而固認藐爾身心，不知身心但是心中所現之物，非能現也。故今直指之曰：我常說言，色心諸緣及心所使、諸所緣法，惟是汝今現前一念見聞之心所現。汝所謂身、汝所謂心，皆此妙明真精妙心中所現之物耳。以吾人現前一念見聞之性，離名絕相故曰妙，洞徹虗靈故曰明，體無偽妄故曰真，性無雜染故曰精。合此四義不可思議，故曰妙心也。
色，即十一色法。心，即八識心王。諸緣，即所謂心法四緣生，色法二緣生等。心所使，即五十一心所法。諸所緣法，即二十四種不相應行，乃至世出世間一切諸法也。此等諸法，皆唯現前一念見聞之心所現。此現前一念見聞之心，即是妙明真精妙心，非同阿難等惑在身內昏擾擾相之心也。達此現前一念見聞之心無法不現，則首是首、尾是尾，如手上指，雖無所增，舉世皆以為正，此如來之身所以為正徧知也。
云何汝等遺失本妙圓妙明心寶明妙性，認悟中迷？晦昧為空，空晦暗中，結暗為色；色雜妄想，想相為身；聚緣內搖，趣外奔逸，昏擾擾相以為心性。一迷為心，決定惑為色身之內。不知色身，外洎山河虗空大地，咸是妙明真心中物。譬如澄清百千大海棄之，惟認一浮漚體，目為全潮，窮盡瀛渤。汝等即是迷中倍人，如我垂手等無差別，如來說為可憐愍者。
謂此現前見聞心性，不假修證，故名本妙；寂而常照，故名圓妙明心；照而常寂，故名寶明妙性。只今現現成成，無餘無欠，云何汝等不肯體認，乃覿面而遺失之？反於此本悟體中，僅僅認取一點迷情，遂將此本覺性海，晦昧而成頑空。於空昧中，結暗而為幻色。以此幻色，夾雜迷情妄想，隨所想相，以之為身。聚集妄想緣氣，於內搖蕩，趣逐外境而奔馳騰逸，喚此昏擾擾相以為心性，而不知其實非心性也。一迷此以為心，則決定惑為色身之內。而不知此色身，外洎山河虗空大地，咸是我現前一念妙明真心中物也。
昏擾擾相等者。迷妙明心，故舉體成昏。迷明妙性，故舉體擾擾。迷本妙心性，故舉體惑為色身之內。不知汝自妄認昏者為心，而現前圓妙明心元未甞昏。汝自妄認擾者為心，而現前寶明妙性元未甞擾。汝自妄認身內為心，而現前本妙心性元非在內。試詳味前文盲人見暗，乃至後文覺非眚中諸義，當自得之。譬如大海雖舉體成漚，而海體何曾減夫。但上文如來所拈現前見性，正指大海全體。而阿難只今所計見聞必不生滅，仍復局在身中，正如一浮漚體。夫認一浮漚，已是迷情，目此一漚為全潮瀛渤，豈非迷中之迷！此正首尾倒置之甚，如我垂手向下，雖無所減，而舉世皆以為倒矣。豈不可憐愍哉！
然認悟中迷，意稍難解，今更以兩義釋之：一約無始無明，二約現前觀照。一約無始者，本覺之體，名之曰悟；真如不守自性，不覺念起而有無明，名悟中迷。因明立所，自體轉成頑空相分，故言晦昧為空。覺明、空昧相待生搖，便有風大乃至四大等，具如第四卷中所明，故言結暗為色。妄想攬取少分四大以為自身，便有十二類生差別，故言想相為身。餘皆可知。二約現前者，若一念觀智分明，則本妙圓妙明心寶明妙性覿體全彰，名之為悟，此時並無虗空四大身心等相可得。若一念失於觀照，即復舉體成迷，而空色身心，俄然幻現，所謂晦昧為空等也。又復應知，若無無始無明，則無現前一念；若離現前一念，亦別無無始無明，故此二義只成一義。秪要阿難大眾識取現前見聞之性，不墮迷情而已，狂心頓歇，歇即菩提，一念相應一念佛，豈更有無始無明積聚處所可追取而斷之耶？學者不可不知。
五約標指顯見性無還二：初陳請，二開示。
阿難承佛悲救深誨，垂泣叉手而白佛言：我雖承佛如是妙音，悟妙明心元所圓滿常住心地。而我悟佛現說法音，現以緣心，允所瞻仰，徒獲此心，未敢認為本元心地。願佛哀愍，宣示圓音，拔我疑根，歸無上道。
大凡久執緣影，既不能全體放下，則於妙明見性必不能直下承當。此是但聽說法，不知反觀心性之通病也。惟其不肯反觀心性，仍計緣心實能聽法。而不知緣影無性，決無聽法功能。能聽法者，即是本元心地之力用耳。
	二開示二：初以喻總明，二就體別簡。
佛告阿難：汝等尚以緣心聽法，此法亦緣，非得法性。如人以手指月示人，彼人因指當應看月，若復觀指以為月體，此人豈惟亡失月輪，亦亡其指。何以故？以所標指為明月故。豈惟亡指，亦復不識明之與暗。何以故？即以指體為月明性，明暗二性無所了故。汝亦如是。
意謂緣影之心，的的不能聽法，而汝等尚妄以為能聽法耶？既妄計緣心能聽，則并我所說之法，亦為塵緣，而非得法性，如人觀指終不得月矣！結中云汝亦如是者，應以法合之曰：今佛以聲音指示汝等見性，汝等因我說法，當應反觀自己見性。若復分別法音以為見性，汝等豈惟亡失見性，亦亡法音。何以故？以法音聲為見性故。豈惟亡此法音，亦復不識誰是有知、誰是無知。何以故？即以法音緣影為是有知而能聽法，如以指為明，而真能聽法之妙明心，反未敢認為本元心地，如以月為暗矣。豈不謬哉！此中總以月喻見性，指喻法音，觀指之影喻緣心也。
二就體別簡二：初簡緣心可還，如觀指影。二示見性無還，如天上月。
初中二：初近就音聲分別以明無性，二廣歷諸法分別以示可還若以分別我說法音為汝心者，此心自應離分別音有分別性。譬如有客，寄宿旅亭，暫止便去，終不常住，而掌亭人都無所去，名為亭主。此亦如是，若真汝心，則無所去，云何離聲無分別性？
此中初二句是縱詞。譬如下，是設喻。此亦如是下，是以法合而奪之也。
斯則豈惟聲分別心，分別我容，離諸色相無分別性。如是乃至分別都無，非色非空，拘舍離等昧為冥諦，離諸法緣無分別性。則汝心性各有所還，云何為主？
此極言一切分別皆無自性，皆是可還，而決不可誤認為主也。承上文言，斯則豈惟因聲而有分別之心，毫無自性；即汝分別我三十二相妙容之心，離諸色相亦更無分別性。如是乃至分別香味觸法之心，離彼香味觸法，亦更無分別性。縱令分別彼都無非色非空境界，拘舍離等所昧為冥諦者，亦即以此冥諦而為法緣。若離此冥諦法緣，亦更無分別性也。由此言之，分別聲者還之於聲，分別色者還之於色，乃至分別冥諦者還之於冥諦。汝若欲認此分別以為心性，則汝心性各有所還，云何為主耶？
此文必須如此消釋，方有著落。舊解誤以分別都無四字為都無分別，謬云既破分別，兼破無分別。不知無分別有何過咎而忽破之。且冥諦正屬分別見惑所攝，何嘗是無分別耶？文理不通，可歎可恨。今謂都無二字，是其所分別境。非色非空四字，即是都無註脚。此非色非空，實是自心現量境界，由彼外道邪見分別，不達惟心，所以昧之為冥諦耳。
二示見性無還如天上月又二：初承責咨請，二正示無還。
阿難言：若我心性各有所還，則如來說妙明元心，云何無還？惟垂哀愍，為我宣說。
二正示無還又三：初就月喻顯法體，二以可還顯不還，三結不還是本心。
佛告阿難：且汝見我，見精明元，此見雖非妙精明心，如第二月，非是月影。
此直指現在見精如天上月，不同緣塵分別之如月影也。但以見為能見，佛為所見，於一體中妄成見相二分，猶如揑目妄見二月，不得即名之為妙精明心。若達能所不二，惟一真心，則如來藏性覿體無遺矣！
汝應諦聽，今當示汝無所還地。阿難，此大講堂洞開東方，日輪升天，則有明曜；中夜黑月，雲霧晦暝，則復昏暗；戶牖之隙，則復見通；牆字之間，則復觀壅；分別之處，則復見緣；頑虗之中，徧是空性；鬱𡋯之象，則紆昏塵；澄霽斂氛，又觀清淨。阿難，汝咸看此諸變化相，吾今各還本所因處。云何本因？阿難，此諸變化，明還日輪。何以故？無日不明，明因屬日，是故還日。暗還黑月，通還戶牖，壅還牆宇，緣還分別，頑虗還空，鬱𡋯還塵，清明還霽。則諸世間一切所有，不出斯類。汝見八種見精明性，當欲誰還？何以故？若還於明，則不明時，無復見暗。雖明暗等種種差別，見無差別。
見無差別，正顯與八種塵緣不同，故終不可還也。
諸可還者，自然非汝。不汝還者，非汝而誰？則知汝心本妙明淨，汝自迷悶，喪本受輪，於生死中常被漂溺，是故如來名可憐愍。
言八種塵緣之可還者，既自然非汝，則此見精明性，不容汝有所還者，非是汝之本元心地而是誰哉！此心不可思議，故本妙。此心能見八種，故本明。此心不是八種，故本淨。而今汝自迷悶，反不敢認為本元心地，所以喪本受輪，枉漂溺於生死海也。大似演若迷頭認影，豈不深可憐愍。
六約周徧顯見性非物二：初示無差別義，二示無大小義。交光於此分作二番，或復於此分作三番，總因不知阿難問處著落，故於答處自多鹵莽，而分作三番者，尤為穿鑿可笑。
初中二：初問，二答。
阿難言：我雖識此見性無還，云何得知是我真性？
須知阿難此時仍未全捨緣心，所以聽佛法音，不能直下反觀自性，却於法音之上，變成一段昭昭靈靈光景現在目前，喚作見性，所以不敢謂是我之真性。不知設有昭昭靈靈一段光景，便是物件而非見性矣！故佛以非物破之。
二答中三：初約迷悟明無差而差，二約自他明差而無差，三正示見性非物。
佛告阿難：吾今問汝：今汝未得無漏清淨，承佛神力，見於初禪得無障礙；而阿那律見閻浮提，如觀掌中菴摩羅果；諸菩薩等，見百千界；十方如來，窮盡微塵清淨國土，無所不矚；眾生洞視，不過分寸。
阿那律，此云無貧，天眼第一，徹見大千，故觀閻浮如掌果也。菴摩羅，此方所無，或翻難分別，以生熟難分故。此段文意，為顯見性惟一，迷悟天殊。然迷悟雖殊，見性無二。洞視分寸之見性，即是窮盡國土之見性。譬如一星之火，便可燎原。無奈眾生自局迷情，而此見性，的是各各自具之真性也。
阿難，且吾與汝觀四天王所住宮殿，中間徧覽水陸空行，雖有昏明種種形像，無非前塵分別留礙，汝應於此分別自他。今吾將汝擇於見中，誰是我體？誰為物象？阿難，極汝見源，從日月宮，是物非汝；至七金山，周徧諦觀，雖種種光，亦物非汝；漸漸更觀雲騰鳥飛，風動塵起，樹木山川，草芥人畜，咸物非汝。阿難，是諸近遠諸有物性，雖復差殊，同汝見精清淨所矚，則諸物類自有差別，見性無殊。此精妙明，誠汝見性。
分別自他者，物是他而非自，見是自而非物也。極汝見源者，且就彼之見精分量邊際而言之也。此段文意，正顯種種有差別者，是物是他；清淨見精無差別者，非物非他，即真汝性，所以酬其云何得知是我真性之問也。
若見是物，則汝亦可見吾之見。若同見者名為見吾，吾不見時，何不見吾不見之處？若見不見，自然非彼不見之相。若不見吾不見之地，自然非物，云何非汝？
又則汝今見物之時，汝既見物，物亦見汝，體性紛雜，則汝與我，并諸世間不成安立。
阿難，若汝見時，是汝非我，見性周徧，非汝而誰？云何自疑汝之真性，性汝不真，取我求實。
此正懸知阿難意中誤認昭昭靈靈之物以為見性，故躡而破之也。文有三節。初若見是物下，以見既是物，物應可見破之。次又則汝今下，以見既是物，物亦能見破之。三阿難若汝見時下，雙承二義，結屬當人也。
初文意者，若使此見不是汝性而是一物者，則汝之見既是一物，佛之見亦是一物，而汝亦可見佛之見矣。又汝若但以與佛同見前物者，即名為見佛之見，則佛見時既見佛見之處，佛不見時何不亦見佛不見之處乎？葢彼既謬謂見是一物，則佛放出此一物時，見其放在眼前；佛收拾此一物時，亦當見其收拾在一處也。又若妄謂見有一个佛不見處，此則但是汝不見處，自然非彼如來分中不見之相矣。豈可以汝妄心中所想不見之相，謂是如來不見之相哉！如此展轉破竟，方結示云：若汝實不見佛不見之地，則此見性，自然不是昭昭靈靈之一物，云何而非汝性耶？
次文意者，又若妄計見是一物，則物亦當能見，是則汝今見物之時，汝既見物，物亦見汝。物體、見性，紛然雜亂，不知誰能誰所，誰自誰他，誰為正報，誰為依報，破壞世諦法相，則汝與我并諸世間，不成安立，又豈有是理哉！此由阿難全迷見性，認作一物，故得以此破之。若達一切惟心，則境智互照，便成四句法門，深顯第一義諦，而世諦法相仍無破壞矣！
第三文者，承上破竟，方正結云：阿難，若汝見時，但是汝見而非佛見，則見性周徧，非汝之真性而更屬誰？云何自疑汝之真性。性本在汝，而不以為真，反取我言以求實，何耶？
二示無大小義二：初疑問，二答釋。
阿難白佛言：世尊，若此見性必我非餘，我與如來觀四天王勝藏寶殿居日月宮，此見周圓徧娑婆國；退歸精舍，秪見伽藍，清心戶堂，但瞻詹廡。世尊，此見如是，其體本來周徧一界，今在室中唯滿一室，為復此見縮大為小？為當牆宇夾令斷絕？我今不知斯義所在，願垂弘慈，為我敷演。
此由阿難意中仍以昭昭靈靈之物喚作見性，故雖如來重重結屬，彼則重重疑惑，終不敢認耳。必我非餘者，承上非汝而誰之語而言之也。至此，尚不肯認為自己，故佛以迷己為物責之。故知合前一節，的是同顯見性非物之旨，而分作三番、二番者皆謬也。
二答釋二：初破執，二會通。
佛告阿難：一切世間大小內外諸所事業，各屬前塵，不應說言見有舒縮。譬如方器，中見方空，吾復問汝，此方器中所見方空，為復定方？為不定方？若定方者，別安圓器，空應不圓。若不定者，在方器中，應無方空。汝言不知斯義所在，義性如是，云何為在？阿難，若復欲令入無方圓，但除器方，空體無方，不應說言更除虗空方相所在。若如汝問，入室之時縮見令小，仰觀日時，汝豈挽見齊於日面？若築牆宇能夾見斷，穿為小竇，寧無續跡？是義不然。
此中文亦三節。初從一切世間至見有舒縮，直明大小內外等，總屬前塵邊事，與汝見性無干。次從譬如方器至方相所在，借喻以明見性隨緣不變、不變隨緣之義。三從若如汝問至是義不然，結責其所問之非。
初文易知。次文者，方圓諸器以喻前塵，空喻見性。在方則方，在圓則圓，此是不變隨緣之義。方亦是空，圓亦是空，此是隨緣不變之義。義性如是，故定與不定皆為戲論也。若復欲令入無方圓者，喻顯返妄歸真意也。但除器方，空體無方者，喻顯此之妙性，正隨緣時從來不變，但離妄緣，本體如故也。不應說言更除虗空方相所在者，喻顯性體元無諸妄，今亦無妄可除也。此喻雙顯性修妙旨，極為親切，人都怱之。第三結責，文亦易知。
一切眾生從無始來，迷己為物，失於本心，為物所轉，故於是中觀大觀小。若能轉物，則同如來，身心圓明，不動道場，於一毛端徧能含受十方國土。
此即第三番徹底顯性之文也。葢十方依正總是妙心中所現物，所謂盡大地是箇自己。而今迷之以為外物，失於本有真心，反被外物所轉，故於是中觀大觀小。豈知大亦惟心，小亦惟心。惟心之大，大即法界，元無大相。惟心之小，小亦法界，元無小相。但使能達惟心，則悟物為己，便能轉物。若能轉物，則物物皆已，頓同如來。幻化空身即法身，故身圓明。無明實性即佛性，故心圓明。微塵國土自他不隔於毫端，十世古今始終不離於當念，故不動道場。一毛端法界之性，即十方國土法界之性，故徧能含受也。而阿難猶以昭昭靈靈之一物為見性，不敢認為己性，何哉？
七約無是非是顯見性惟真二：初疑問，二答釋。
阿難白佛言：世尊，若此見精必我妙性，今此妙性現在我前，見必我真，我今身心復是何物？而今身心分別有實，彼見無別分辨我身。若實我心，令我今見，見性實我，而身非我，何殊如來先所難言物能見我？惟垂大慈，開發未悟。
阿難自從屈指飛光驗見之處，已從分別心中，變現一種昭昭靈靈凝然不動光景，頓在目前，喚作見性。至聞百千大海譬喻，其計轉堅，故有未敢認為本元心地之疑、云何得知是我真性之疑、若此見性必我非餘之疑，皆從此計發出。今被如來種種開示，勢窮力盡，方將病根一口呈露，而曰今此妙性現在我前也。舊解不達此意，故使前後問答，總無線索。
二答釋二：初斫破是非兩途，二會通真性一理。
初中四：初正破是見，二轉破非見，三大眾茫然，四世尊安慰。
佛告阿難：今汝所言見在汝前，是義非實。若實汝前，汝實見者，則此見精既有方所，非無指示。且今與汝坐祇陀林，徧觀林渠及與殿堂，上至日月，前對恒河，汝今於我師子座前舉手指陳，是種種相，陰者是林，明者是日，礙者是壁，通者是空，如是乃至草樹纖毫，大小雖殊，但可有形，無不指著。若必其見現在汝前，汝應以手確實指陳，何者是見。阿難當知，若空是見，既已成見，何者是空？若物是見，既已是見，何者為物？汝可微細披剝萬象，析出精明淨妙見元，指陳示我，同彼諸物分明無惑。
阿難言：我今於此重閣講堂，遠洎恒河，上觀日月，舉手所指，縱目所觀，指皆是物，無是見者。世尊，如佛所說，況我有漏初學聲聞，乃至菩薩，亦不能於萬物象前剖出精見，離一切佛別有自性。
佛言：如是，如是！
是義非實一句，直奪其非。若實汝前已下，縱許而令指出也。阿難決定不能指出，則見性不現在前明矣，故印成之。
佛復告阿難：如汝所言，無有見精離一切物別有自性。則汝所指是物之中，無是見者。今復告汝，汝與如來坐祇陀林，更觀林苑乃至日月，種種象殊，必無見精受汝所指，汝又發明此諸物中，何者非見？
阿難言：我實徧見此祇陀林，不知是中何者非見。何以故？若樹非見，云何見樹？若樹即見，復云何樹？如是乃至若空非見，云何見空？若空即見，復云何空？我又思惟：是萬象中，微細發明，無非見者。
佛言：如是，如是！
常情既聞破物是見，必將轉計物非是見，故乘此即反徵之。而阿難亦知其無非見也，佛亦印之。
於是大眾非無學者，聞佛此言，茫然不知是義終始，一時惶悚，失其所守。
是義者，無是非是之義也。終者，義所歸竟。始者，義所從來。答中，本是妙明真心，妄為色空及與聞見，正顯是義之所始；此見及緣，元是菩提妙淨明體，正顯是義之所終。又觀見與塵種種發明，則是非方始；由是真精妙覺明性，則是非終息矣。
如來知其魂慮變慑，心生憐愍，安愍阿難及諸大眾：諸善男子，無上法王是真實語，如所如說，不誑不妄，非末伽梨四種不死矯亂論議。汝諦思惟，無忝哀慕。
此義難明，須待文殊對辯，故先以慈音安慰之也。無偽曰真，稱理曰實，不變名如，心境相應名不誑，懸見未然名不妄，亦名不異。如來五語，大與外道四種論議不同。須是諦審思惟，方有會悟，不宜徒自辱其哀慕。此亦策以觀心默體之意也。不死矯亂，解在行魔文中。
二會通真性一理二：初文殊述疑啟請，二如來垂慈示答。
是時，文殊師利法王子愍諸四眾，在大眾中即從座起，頂禮佛足，合掌恭敬而白佛言：世尊，此諸大眾不悟如來發明二種精見色空是非是義。世尊，若此前緣色空等象，若是見者，應有所指；若非見者，應無所矚。而今不知是義所歸，故有驚怖，非是疇昔善根輕鮮。惟願如來大慈發明，此諸物象與此見精，元是何物，於其中間無是非是。
若此前緣下，代眾述疑。惟願如來下，正請垂答也。
二如來埀慈示答二：初示妙體絕待，二示迷悟得失。
初中二：初正明絕待，二引例釋。
佛告文殊及諸大眾：十方如來及大菩薩，於其自住三摩地中，見與見緣，并所想相，如虗空華，本無所有。此見及緣，元是菩提妙淨明體，云何於中有是非是？
此是第四番徹底顯性之文也。自住三摩地者，所謂自受用三昧，即大佛頂首楞嚴王三昧是也。如來究竟，菩薩分證，故皆能知法自性，徹法源底，不墮是非是妄想中也。見者，八識能緣之見分。見緣者，八識所緣之相分。此二即是依他起性，如以麻為繩，亦如依於真月揑成二月也。所想相者，於此相見二分，不了性是依他起性，妄生我法二執，名為徧計執性，如以繩為蛇，亦如迷天上月，捉水中月也。如虗空華本無所有者，不惟徧計本空，抑且依他如幻。如麻上不惟無實蛇相，亦并無實繩相；真月不惟無影相，亦并無二相也。
此見及緣元是菩提妙淨明體者，以真如不守自性，於自證上幻成見相二分。只此二分，全是自證之體，所謂正隨緣時而常不變，如繩二分全體皆即是麻，如天二月全體即是真月，云何可分是與非是耶？既知繩即是麻，二月惟一，則雖指蛇即麻，指影即月，亦無不可，但徧計無體，故不說之。此菩提，亦指四智菩提，所謂第八識之見相二分，元是大圓鏡智菩提妙淨明體；第七識之見相二分，元是平等性智菩提妙淨明體；第六識之見相二分，元是妙觀察智菩提妙淨明體；前五識之見相二分，元是成所作智菩提妙淨明體。寂照不二故妙，照而常寂故淨，寂而常照故明。又既是菩提妙淨明體，亦即涅槃元清淨體妙。故即是性淨涅槃，淨故即是方便淨涅槃，明故即是圓淨涅槃也。
文殊，吾今問汝，如汝文殊，更有文殊是文殊者，為無文殊？
如是，世尊，我真文殊，無是文殊。何以故？若有是者則二文殊。然我今日非無文殊，於中實無是非二相。
佛言：此見妙明與諸空塵，亦復如是。本是妙明無上菩提淨圓真心，妄為色空及與聞見。如第二月，誰為是月？又誰非月？文殊，但一月真，中間自無是月非月。
此中文亦三段。初以文殊為例。二此見妙明下，以法合釋。三如第二月下，更舉喻釋成也。初文可知。次文此見妙明與諸空塵亦復如是者，亦如文殊實無是非二相也。葢本是妙明無上菩提淨圓真心圓成實性，妄為色空之相分及聞見之見分耳。三即舉喻釋云：如揑目妄見二月，豈可謂一是一非乎？但了月體本真，則是非戲論自永息矣！
是以汝今觀見與塵，種種發明，名為妄想，不能於中出是非是。由是真精妙覺明性，故能令汝出指非指。
謂若不達依他無性，觀見是見，觀塵是塵，饒他種種發明，總名妄想，決定不能超出是非兩關，此言迷之失也。由此見與見緣即是真精妙覺明性，故達之者即能令汝超出於有所指、無所指之兩疑，此言悟之得也。故知妙理無二，所爭只迷悟之間耳，可不以開圓解為急務乎？
八約外道世諦對簡，顯見性非因緣自然三：初對外道簡自然，二對世諦簡因緣，三結顯自性。
初中二：初疑請，二開示。
阿難白佛言：世尊，誠如法王所說，覺緣徧十方界，湛然常住，性非生滅；與先梵志娑毗迦羅所談冥諦，及投灰等諸外道種，說有真我徧滿十方，有何差別？世尊亦曾於楞伽山，為大慧等敷演斯義：彼外道等常說自然，我說因緣，非彼境界。我今觀此覺性自然，非生非滅，遠離一切虗妄顛倒，似非因緣。與彼自然，云何開示，不入羣邪，獲真實心妙覺明性？
此中文亦三節。初一節是疑濫同外計。世尊亦曾下，為第二節，是疑違昔契經。與彼自然下，為第三節，正請開示真義也。
須知佛之所說，深顯不變隨緣、隨緣不變妙理，與彼外道何啻天淵。外道冥諦神我，已被藏教破無不盡，何容以此而濫圓宗。但末世談圓，有言無旨，實去外道邪計不遠，亦須略示差別源流。蓋佛言淨圓真心，妄為色空及與聞見者，即是真如不變之性，舉全體而隨緣。如舉真月之全體，妄成兩月，而兩月之外，更無真月可得也。外道所計冥諦神我能生萬物，則冥諦神我為能生，萬物為所生，能生是常，所生無常，一不同也。又佛言此見及緣元是菩提妙淨明體者，即是真如隨緣之相，仍全體而不變。如指二月之全體，總是真月，而真月之外，更無兩月別體也。外道所計，萬物各有體相，而並推冥諦神我以為生因，則子不似父，因果皆非，二不同也。況佛言諸法所生，唯心所現。則彼都無非色非空境界，及昭昭靈靈境界，亦是自心一種相分，彼方昧之以為冥諦、以為神我，不達惟心，尤為大不同也。有此三種不同，所以大小乘經咸說因緣深義以摧破之。今阿難強欲引同，其深知末世之流弊者乎？
佛告阿難：我今如是開示方便，真實告汝，汝猶未悟，惑為自然。阿難，若必自然，自須甄明有自然體。汝且觀此妙明見中，以何為自？此見為復以明為自？以暗為自？以空為自？以塞為自？阿難，若明為自，應不見暗。若復以空為自體者，應不見塞。乃至諸暗等相以為自者，則於明時見性斷滅，云何見明？
此正重明不變之見性，舉全體而隨緣，別無自體可得也。即明暗塞空，求見性之自體了不可得，離明暗塞空，別求一見性之自體，又安可得哉！若外道所計冥諦，則以空暗而為自體；所計神我，則以空明而為自體，不倫甚矣！
二對世諦簡因緣二：初轉計，二破斥。
阿難言：必此妙見性非自然，我今發明是因緣生。心猶未明，咨詢如來，是義云何合因緣性？
既非自然，必屬因緣，此通途情計之所不免，故今還擬是因緣教。但既云此見及緣元是菩提妙淨明體，云何得與因緣之義相合耶？
佛言：汝言因緣，吾復問汝，汝今因見，見性現前，此見為復因明有見？因暗有見？因空有見？因塞有見？阿難，若因明有，應不見暗。如因暗有，應不見明。如是乃至因空因塞，同於明暗。復次，阿難，此見又復緣明有見？緣暗有見？緣空有見？緣塞有見？阿難，若緣空有，應不見塞。若緣塞有，應不見空。如是乃至緣明緣暗，同於空塞。
此正重明舉體隨緣之見性，仍自舉體不變，非藉明暗塞空為因緣也。因者，親因。緣者，助緣；秪是親疎之別耳。
三結顯自性二：初正示離過真體，二結責滯著名相。
當知如是精覺妙明，非因非緣，亦非自然，非不自然，無非不非，無是非是，離一切相，即一切法。
此中非因非緣，亦非自然二句，是雙遮雙破。非不自然一句，例應先有非不因緣一句，是雙照雙立。無非不非，無是非是二句，乃是遮照同時，破立非別。離一切相句，牒上諸句，一總遮破情執。即一切法句，躡上情執既破，當下照立法體也。
此離一切相，即一切法二語，貫通一切圓融道理罄無不盡，請更拈之。頭手動搖開合，見無動搖舒卷，離一切相也；非風、幡動，仁者心動，即一切法也。彼不變者元無生滅，離一切相也；身後捨生趣生，即一切法也。空體無方，離一切相也。在方器中非無方空，即一切法也。指皆是物、無是見者，離一切相也；微細發明無非見者，即一切法也。見與見緣并所想相如虗空華本無所有，離一切相也；此見及緣元是菩提妙淨明體，即一切法也。乃至下文非和合生，離一切相也；非不和合，即一切法也。性真常中求於去來迷悟生死了無所得，離一切相也；生滅去來本如來藏，即一切法也。清淨本然離一切相也；循業發現，即一切法也。如來藏本妙圓心十界俱非，離一切相也；如來藏元明心妙十界俱即，即一切法也。如來藏妙明心元，離即離非，離一切相也；是即非即，即一切法也。以要言之，離一切相，即所謂終日隨緣終日不變；即一切法，即所謂終日不變終日隨緣，此是第五番徹底顯性之文。
汝今云何於中措心，以諸世間戲論名相而得分別？如以手掌撮摩虗空，只益自勞，虗空云何隨汝執捉？
妙性不可思議，言思路絕，唯直下觀心，庶幾有相應分。若欲措心思之，言說議之，不啻撮摩虗空矣！
九約二妄合明顯見性非見三：初引昔致疑，二對理徵破，三正示見性。
阿難白佛言：世尊，必妙覺性非因非緣，世尊云何嘗與比丘宣說見性具四種緣，所謂因空、因明、因心、因眼。是義云何？
見性具四種緣者，謂眼識現行，須藉十緣方起，略但言四。此約虗妄見性，非今所明之真性也。妄見藉緣，自無實性，所以無我我所，不同外道邪妄因緣。若知無性之義，則知諸法本空，循業發現。若知循業發現，則知本如來藏。此因緣深義，所以徧為通、別、圓教作根本也。而阿難執文昧旨，尚未達於因緣即空，又安能知即假、中耶？
四緣含十緣者，空緣、明緣，含於境緣；心之一字，具含六緣，謂作意緣、分別依、染淨依、根本依、種子依開導依也；眼即根緣。若以常途四緣收此十緣者，種子為親因緣，自相分境為所緣緣，開導依為等無間緣，餘七并本質境，皆為增上緣也。
二對理徵破二：初直明昔說隨情，二正顯見性非緣。
佛言：阿難，我說世間諸因緣相，非第一義。
諸佛說法，常依二諦：依於世諦，名隨情說；依第一義，名隨智說。雙顯二諦，名隨情智說。今明向日所說，是以世諦破邪計耳，非謂第一義中實有因緣也。
阿難，吾復問汝，諸世間人說我能見，云何名見？云何不見？
阿難言：世人因於日月燈光，見種種相，名之為見。若復無此三種光明，則不能見。
阿難，若無明時名不見者，應不見暗。若必見暗，此但無明，云何無見？阿難，若在暗時不見明故名為不見，今在明時不見暗相還名不見，如是二相俱名不見。若復二相自相陵奪，非汝見性於中暫無，如是則知二俱名見，云何不見？
因明有見者，虗妄眼識徧計執情也。明暗俱見者，識精見分依他起性也。見分如第二月，自與月影不同。
三正示見性三：初直示真性，二騰疑細釋。
是故阿難，汝今當知，見明之時，見非是明；見暗之時，見非是暗；見空之時，見非是空；見塞之時，見非是塞；四義成就。汝復應知，見見之時，見非是見，見猶離見，見不能及，云何復說因緣、自然及和合相？汝等聲聞，狹劣無識，不能通達清淨實相。吾今誨汝，當善思惟，無得疲怠妙菩提路。
此既為辨相分之非見分，因更點示見分之非自證也。明暗塞空等，總是相分。見聞覺知等，總是見分。於一自證體上，妄起見相二分。離却自證本體，何處更有二分？而此二分，終非自證本體。如於一月，妄見二月。離却月體，何處更有二月？而此二月，終非一月真體。故曰汝復應知，見性起於見分之時，見性非是見分。當知見性猶離見分之妄，見分所不能及，云何復說因緣、自然及和合相？喻如真月起於二月之時，真月非是二月。當知真月猶離二月之妄，二月所不能及，云何復說因緣、自然及和合相？又取下文喻意貼之；眼眚之時，眼非是眚，眼猶離眚，眚不能及，云何復說因緣、自然及和合相也。蓋見精帶妄，已非因緣、自然及和合相，況此真見性耶？此真見性，即名清淨實相，以其離一切相、即一切法故也。離一切相者，喻如真月無二月相。即一切法者，喻如二月唯真月體。此見非見之性，亦復如是。惟其并見分而非之，方可并相分而即之。所當善思而深自薦取，以此即是大佛頂首楞嚴王三昧真體故，即是一門超出妙菩提路。
二騰疑細釋二：初阿難騰疑，二如來細釋。
阿難白佛言：世尊，如佛世尊為我等輩宣說因緣及與自然，諸和合相與不和合，心猶未開；而今更聞見見非見，重增迷悶。伏願弘慈，施大慧目，開示我等覺心明淨。作是語已，悲淚頂禮，承受聖旨。
此問特求發明見見非見之義，故下答云：此實見見，云何復名覺聞知見，的是見見非見釋文。有人從此判作酬三摩請，絕不與上章相蒙，可謂昧文失旨，錯謬甚矣。
問中和合不和合，與因緣自然，一往似同，再研則別。一往同者，因緣是和合義，自然是不和合義。再研別者，因緣單約隨緣之用，是正教所申；自然單計不變之體，是外道所昧。若謂一分不變之體，一分隨緣之用，交互成事，名為和合；若謂不變者自不變，隨緣者自隨緣，判然各別，名不和合；此二通於內外大小，須以三印、一印等簡其邪正偏圓，茲不繁述，可以意知也。阿難聞佛責云：云何復說因緣、自然及和合相，但因緣、自然已緣破斥，和合不和合義猶未發明，故曰心猶未開。又既未達性體隨緣不變、不變隨緣之妙，則雖聞說非因緣非自然，亦未了徹，故曰心猶未開也。
更聞見見非見重增迷悶者，於見精義，尚自領會未徹，況此更加一層深奧乎？然如來初番直指見性是心非眼，已的指此見相二分所依體性，正是第一見字。是故失燈眼而不滅，得燈眼而不生；手開合而不開合，頭動搖而不動搖；年遷變而不遷變，隨顛倒而無減失；乃至無縮無舒，無斷無續，無是無非，非自然非因緣；而結之以離一切相，即一切法，皆是於隨緣中，指出常不變性。無奈阿難覿面錯過，僅作見精領會，仍自領會不親切耳。然此第一見字之體，若未領會，則於因緣自然和合不和合等戲論，決定擺脫不出。故答文中，但以二妄合明，顯此見性終日在妄，終日恒真。達此性體，則和合及不和合，皆悉遠離矣！
二如來細釋三：初訶誡許宣；二合明二妄；三顯示歸真。
初中二：初經家敘意；二如來誡許。
爾時，世尊憐愍阿難及諸大眾，將欲敷演大陀羅尼諸三摩提妙修行路。
陀羅尼，此云總持，謂總一切法、持一切義也。大陀羅尼者，所謂法界大總相法門體，即下文陰入處界七大，皆如來藏妙真如性是也。以陰入處界七大等法，隨拈一種，皆即全體如來藏性，皆能總一切法、持一切義，故名大陀羅尼。依此熏修，則為種種三昧，所謂眼根三昧乃至意根三昧，色塵三昧乃至法塵三昧，眼識三昧乃至意識三昧，持地三昧乃至唯識三昧，故名諸三摩提。一一三昧，無非全性起修，全修在性，皆是大佛頂首楞嚴王三昧，十方如來一門超出，故名妙修行路也。將欲敷演者，前文顯示見性，大蘊已彰，餘疑無幾，今將乘此并顯一切法性也。葢六入、十二處、十八界中，皆以眼見居首。見性既爾，餘性可知，故當徧歷諸法，備顯藏性，開圓頓解，以為真修之本矣。
告阿難言：汝雖強記，但益多聞，於奢摩他微密觀照，心猶未了。汝今諦聽，吾當為汝分別開示，亦令將來諸有漏者獲菩提果。
此責其聞法而不觀心，不能通達全性之修也。奢摩他微密觀照者，即是圓頓止觀，始從名字，終至究竟，靡不由之。而今但事強記，則有聞無慧，所以不了全性所起之止觀，不達見見非見之體性也。
二合明二妄二：初直示二妄，二進退合明。
初中二：初總標，二別釋。
阿難，一切眾生輪迴世間，由二顛倒分別見妄，當處發生，當業輪轉。云何二見？一者眾生別業妄見，二者眾生同分妄見。
一切眾生者，九法界眾生也。輪迴世間者，同居世間，分段輪迴；方便、實報世間，變易輪迴也。二顛倒分別見妄者，即指別業、同分二妄見也。二皆是惑，所謂見思、塵沙、無明也。當處發生者，有惑即必有業，所謂見思發有漏善、惡、不動諸業，塵沙發無漏偏真業，無明發亦有漏亦無漏二邊業也。當業輪轉者，有業即必有苦，所謂見思業同居輪轉，塵沙業方便輪轉，無明業實報輪轉也。惑、業、苦三，如惡又聚，不相暫離。又惟心所現，全體虗妄，無所從來，無所至去，故言當處發生，當業輪轉也。
別業妄見者，唯獨自見。同分妄見者，與眾同見。同別雖殊，虗妄則一。一切眾生於念念中，皆悉具此同別二種妄見，所以妄受輪迴。然終日在二妄中，而見性依然如故，此所謂見見非見，悟之則輪迴息矣！
二別釋二：初釋別業妄見，二釋同分妄見。
云何名為別業妄見？阿難，如世間人，目有赤眚，夜見燈光，別有圓影五色重疊。於意云何，此夜燈明所現圓光，為是燈色？為當見色？阿難，此若燈色，則非眚人何不同見，而此圓影唯眚之觀？若是見色，見已成色，則彼眚人見圓影者，名為何等？復次，阿難，若此圓影離燈別有，則合傍觀屏帳几筵有圓影出；離見別有，應非眼矚，云何眚人目見圓影？是故當知色實在燈，見病為影，影見俱眚，見眚非病。終不應言是燈是見，於是中有非燈非見。如第二月，非體非影。何以故？第二之觀，揑所成故。諸有智者，不應說言此揑根元，是形非形，離見非見。此亦如是，目眚所成，今欲名誰是燈是見？何況分別非燈非見。
此中文有四節。從初至五色重疊，是立例以顯別見。次於意云何至目見圓影，是徵破以顯虗妄。三是故當知至非燈非見，是結顯妄本依真。四如第二月至非燈非見，是引喻更合前例。
初文意者，先須以清淨目喻於正智，以清淨燈光喻於如如。蓋見性圓滿，光性圓滿，無邊無畔，無是無非，所謂無智外之如為智所證，無如外之智能證於如也。復次目有三義，所謂慧眼、法眼、佛眼也。燈有三義，所謂真諦燈、俗諦燈、中諦燈也。見思惑是慧眼赤眚，妄於真諦燈上，見有同居五陰五色重疊。塵沙惑是法眼赤眚，妄於俗諦燈上，見有方便五陰五色重疊。無明惑是佛眼赤眚，妄於中諦燈上，見有果報五色重疊。此約一喻豎論三惑也。又三惑當體全空，三惑皆屬假名建立，三惑皆即不可思議。不達三惑本空，總名見思。不達三惑假名建立，種種藥病無量因緣，總名塵沙。不達三惑體即法界，總名無明。此於豎三惑中橫論三惑也。
第二文者，明此圓影既非是燈是見，亦非離燈離見，全體虗妄，毫無實法。意顯三土五陰，既非正智如如，亦仍不離正智如如也。
第三文中。色實在燈者，意顯如如真理，本具法性五陰也。見病為影者，意顯九界五陰，皆由妄惑建立也。影見俱眚者，意顯眾生見有內身外境，能見所見無非是妄也。見眚非病者，意顯見見之時見非是見也。蓋見相二分，全依自證，故自證雖舉體而成見相，其體不變。如眚影二妄，今依淨目，故淨目雖舉體而成二妄，其目仍存，故曰見眚非病，正所謂終日在妄，終日恒真也。終不應言是燈是見、於是中有非燈非見者，收前第二徵破之文，結顯無是非是之義也。
第四文者，更舉二月之喻以合前例。真月喻燈，二月喻五色重疊。非即月故非體，非離月故非影。猶上文所謂非是燈色，亦非離燈別有也。不應說言此揑根元是形非形、離見非見者，目仍喻目，揑喻赤眚。目本無揑，故不應說言是形；離目無揑，故不應說言非形。揑見二月，故不應說言離見；見體無揑，故不應說言離於非見。或此離字，應作是字，文更直捷。是形非形，約浮塵言；是見非見，約見精言；總猶上文所謂非是見色，亦非離見別有也。此亦如是下，舉例再合月喻，結顯此見惟是虗妄，文易可知。
云何名為同分妄見？阿難，此閻浮提除大海水，中間平陸有三千洲，正中大洲東西括量，大國凡有二千三百，其餘小洲在諸海中，其間或有三兩百國，或一或二，至於三十、四十、五十。阿難，若復此中有一小洲，只有兩國。唯一國人同感惡緣，則彼小洲當土眾生，覩諸一切不祥境界，或見二日，或見兩月，其中乃至暈適珮玦，彗孛飛流，負耳虹蜺，種種惡相，但此國見；彼國眾生本所不見，亦復不聞。
此雖正釋同分妄見，然約此國名之為同，若約彼國依舊是別。可見若同若別，總惟一妄耳。暈者，惡氣環於日月。適者，日月薄食。珮玦者，妖氣近於日月猶如環珮。彗者，星芒偏指。孛者，星芒四出。飛者，星忽移去。流者，光迹相連。負耳者，陰陽之氣背日如負，旁日如耳。虹者，晨朝所現。霓者，晚暮所現也。
二進退合明二：初總示，二別明。
阿難，吾今為汝以此二事進退合明。
見雖有二，虗妄無殊。欲以易知例彼難知，使彼難知亦成易知，故須一進一退，方明其為妄也。葢燈上圓影之虗妄無實最為易知，以不眚者多故。不祥境界之虗妄無實已自難知，以同見者眾故。然猶賴有彼國眾生不見不聞，可顯是妄。至於三土依正，九界同觀，若非如來自住三昧，安知一切皆同圓影？今以二事合明，方知一切能見所見，無非虗妄，而見見非見之性，則在妄恒真矣！
二別明二：初進別例同，二退同例別。
阿難，如彼眾生別業妄見，矚燈光中所現圓影，雖似前境，終彼見者目眚所成。眚即見勞，非色所造，然見眚者終無見咎。
例汝今日，以目觀見山河國土及諸眾生，皆是無始見病所成。見與見緣，似現前境，元我覺明見所緣眚，覺見即眚；本覺明心，覺緣非眚，覺所覺眚，覺非眚中，此實見見，云何復名覺聞知見？
是故汝今見我及汝并諸世間十類眾生，皆即見眚，非見眚者。彼見真精，性非眚者，故不名見。
此進目眚一人之別業妄見，以例阿難一人之同分妄見，而深明見見非見也。文亦三節。初至終無見咎，是重舉前所立例。次例汝今日至覺聞知見，是正例阿難之見。三是故汝今至故不名見，是結顯在妄恒真也。
初文終無見咎者，咎亦是病，見若果病，云何能見於眚？猶上文所云則彼眚人見圓影者名為何等，此正指於眚而不眚、在妄恒真之見性也。
次文以目觀見四字，即虗妄見分，例上眚矚也。山河國土及諸眾生，即虗妄相分，例上圓影也。皆是無始見病所成者，言此能見之見分，所見之相分，同是見家之病，超例上文終彼見者目眚所成也。見與見緣似現前境者，追例上文雖似前境也。元我覺明見所緣眚，覺見即眚者，例上眚即見勞，非色所造也。本覺明心覺緣非眚，乃至云何復名覺聞知見者，例上然見眚者終無見咎也。
第三文者，汝今見我之見字，即上見明、見暗、見空、見塞之見字，指能見之見分，如目眚也。我及汝并諸世間十類眾生，指所見之相分，如圓影也。見相二分，皆即見體之眚，而非是見此眚者之自體，如眚影皆非目也。彼見真精，雖終日在妄，而性元非眚，眚不能及。如目雖有眚，見性不失。故此見性，不得名之為見。既不名見，則亦不得名聞、名嗅、名甞、名覺、名知。然既是見性，則亦即是聞性、嗅性、甞性、覺性、知性。此所以為常住真心性淨明體，而依此修行者，為大佛頂首楞嚴王三昧也。
阿難，如彼眾生同分妄見，例彼妄見別業一人；一病目人，同彼一國。彼見圓影，眚妄所生；此眾同分所現不祥，同見業中瘴惡所起，俱是無始見妄所生。例閻浮提三千洲中兼四大海、娑婆世界，并洎十方諸有漏國及諸眾生，同是覺明無漏妙心，見聞覺知虗妄病緣，和合妄生，和合妄死。
此先退一國之同分妄見，例同一人之別業妄見，然後總退十方依正之同分妄見，皆例同一人之別業妄見也。一國之人雖多，若以餘國望之，可例一人。一國所造業瘴，可例一人所有亦眚。一國所見不祥，可例一人所見圓影。如此重重虗妄，俱是無始見妄所生，更無他因也。例閻浮提下，展轉推至十方，一一退例別業妄見也。同是覺明無漏妙心者，例上一人之目，即前文見見非見第一見字。見聞覺知虗妄病緣者，例上目中赤眚，即前文第二見字。和合妄生、和合妄死者，例上燈光圓影，即前文所舉明暗空塞等相是也。諸有漏國者，同居國有見思漏，方便國有塵沙漏，果報國有無明漏。諸眾生者，九法界眾生。妄生妄死者，同居分段生死，方便、果報變易生死也。
歷此同別二例，而見見非見之性，昭若日月矣！
若能遠離諸和合緣及不和合，則復滅除諸生死因，圓滿菩提不生滅性，清淨本心本覺常住。
此承上文二妄合明，既是全真起妄，在妄恒真，則知今欲返妄歸真，別無他術，秪須遠離諸和合緣及不和合，而分段、變易二生死因，即便滅除；菩提不生滅性，當體圓滿。方知清淨本心，本覺常住，非關修證之所得矣！然欲遠離諸和合緣及不和合，須要達此見見非見之性。葢此見性，非但不是明暗空塞等相分，亦復不是見聞覺知等見分，如真月總非二月。而此見相二分，離於真性，別無自體，如二月實惟一月。若知正見二月之時真月元不曾壞，又知只此二月實惟真月，則決不以手扭此二月欲令和合，亦決不以手挽此二月欲令遠離矣！凡夫貪逐色香味觸，如扭月令合；二乘訶棄三界五欲，如挽月令開。諸和合緣是分段生死因，不和合緣是變易生死因也。
十破和合不和合餘疑，顯見性離過絕非、法爾現證二：初責迷，二徵破。
阿難，汝雖先悟本覺妙明，性非因緣、非自然性，而猶未明如是覺元，非和合生及不和合。
計自然者，謂相分外別有見分可得，則成神我外道。計因緣者，謂相分外別無見分可得，則成無我小宗。計和合者，謂不生滅性與生滅相，兩相夾雜。計不和合者，謂生滅相與不生滅性，絕不相干。總屬戲論分別，由其不了全真起妄、全妄即真，於中實無是非是義故也。佛知阿難必懷此計，故責迷而徵破之。
二徵破二：初破和合，二破非和合。
初中二：初牒疑，二正破。
阿難，吾今復以前塵問汝，汝今猶以一切世間妄想和合諸因緣性而自疑惑，證菩提心和合起者。
上文所云和合妄生、和合妄死，秪是世間妄想諸因緣性，所謂眚邊事耳；非謂所證菩提妙心，亦藉和合起也。汝既未悟眾生本證菩提心體，必將疑其和合起矣！故須還借前塵以破其非。
	二正破又二：初破和，二破合。
則汝今者妙淨見精，為與明和？為與暗和？為與通和？為與塞和？若明和者，且汝觀明，當明現前，何處雜見？見、相可辨，雜何形像？若非見者，云何見明？若即見者，云何見見？必見圓滿，何處和明？若明圓滿，不合見和。見必異明，雜則失彼性明名字。雜失明性，和明非義。彼暗與通及諸羣塞，亦復如是。
和者，如水土相和。先總列四句，次單就明和廣破，後例結餘三句也。初文可知。次文言若汝見精與明和者，且汝觀明之時，正當明相現前，何處雜有見精耶？若使見精、明相果是二物，分既各有可辨，雜又作何形像？若明果非見者，云何能見於明？若明果即見者，云何可見其見？必其見性圓滿，何處更可和明？若復明相圓滿，不合更容見精相和。況見精既必異於明相，今使相雜，則雙失彼見性、明相二種名字雜。既失於明相、見性二名，當知和明斷非義矣！例結可知。葢使見精、明相果有二物，方可說和、說合。既惟是菩提妙淨明體，云何可說和合耶？
復次阿難，又汝今者妙淨見精，為與明合？為與暗合？為與通合？為與塞合？若明合者，至於暗時，明相已滅，此見即不與諸暗合，云何見暗？若見暗時不與暗合，與明合者應非見明。既不見明，云何明合，了明非暗？彼暗與通，及諸羣塞，亦復如是。
合者，如函蓋相合。亦先總列四句，次單就明合廣破，後例結餘三句也。初文可知。次文言若見精與明合者，暗時明滅，此見不應又與暗合。葢明暗相反，如圓異方，不可圓葢更合方函也。既不與暗合，不應見暗。若許見暗不須暗合，應許明合不必見明。然既許明合不必見明，云何現在與明遇合之時，仍了於明而非了於暗耶？例結可知。
二破非和合二：初轉計，二破斥。
阿難白佛言：世尊，如我思惟，此妙覺元，與諸緣塵及心念慮，非和合耶？
前責迷中，業已并拂不和合義。今阿雖承上破和合文，更復轉計見見非見之性，迥然超於見相二分之外，故曰與諸緣塵及心念慮非和合耶？緣塵，指相分。念慮，指見分。此譬如聞說真月非是二月，遂謂二月之外別有一真月也。
二破斥又二：初破非和，二破非合。
佛言：汝今又言覺非和合。吾復問汝，此妙見精非和合者，為非明和？為非暗和？為非通和？為非塞和？若非明和，則見與明必有邊畔。汝且諦觀，何處是明？何處是見？在見在明，自何為畔？阿難，若明際中必無見者，則不相及，自不知其明相所在，畔云何成？彼暗與通，及諸羣塞，亦復如是。
兩物異處，方名不和。元是菩提妙淨明體，更非兩物，說和、說合，已自不可，況說不和合耶？文相易知。
又妙見精非和合者，為非明合？為非暗合？為非通合？為非塞合？若非明合，則見與明性相乖角，如耳與明了不相觸，見且不知明相所在，云何甄明合非合理？彼暗與通，及諸羣塞，亦復如是。
兩不相干，方名不合。文義可知。
三徧歷陰、入、處、界會理為二：初總示，二別明。
阿難，汝猶未明一切浮塵諸幻化相，當處出生，隨處滅盡，幻妄稱相，其性真為妙覺明體。如是乃至五陰、六入，從十二處，至十八界，因緣和合虗妄有生，因緣別離虗妄名滅。殊不能知，生滅去來，本如來藏常住妙明不動周圓妙真如性。性真常中，求於去來、迷悟、生死，了無所得。
此乘十番辨見，了知見性即是妙覺明體，因即徧例一切法性，一一無非妙覺明體。乃第六番徹底顯性之文，廣明一切因緣生法，無不即空假中也。
一切浮塵諸幻化相者，徧指能所入法所成根身器界，皆如幻化。謂色香味觸四塵，幻成地水火風四大；地水火風四大，幻成一切根身器界；即是因緣所生法也。當處出生者，如空中華，生無來處；隨處滅盡者，剎那即滅，滅無去處，所謂我說即是空也。幻妄稱相者，依於世諦，說有十界依正種種差別，所謂亦名為假名也。其性真為妙覺明體者，法法全是性體，如華性即空，二月之性即是真月，所謂亦名中道義也。如是乃至五陰等者，重申上文之意而廣明之，所言諸幻相者，即是五陰、六入、十二處、十八界耳；所言幻妄稱相者，不過因緣和合虗妄有生，因緣別離虗妄名滅耳；所謂其性真為妙覺明體者，以此生滅去來，本如來藏常住妙明不動周圓妙真如性故耳；所謂當處出生隨處滅盡者，以其性真常中，求於去來迷悟生死了無所得故耳。略釋文竟。
然此為陰入處界總提綱要之文，正所謂大陀羅尼，圓解藉此而開，圓行依此而起。今須更加詳釋，俾一經宗趣咸得煥然，復為四意：一明何故用陰入處界攝一切法；二明何故首列五陰，不立五陰圓通，別列七大，反立七大圓通；三明十法界皆論陰入處界；四明陰入處界，一一皆是大陀羅尼。
初意者。一真法性，惟如如理及如如智，本無能所之分。由真如不守自性，不覺念起而有無明，遂成能所二妄。一切見分，但有其名，名之為心。一切相分，有質可緣，皆名為色。當知名色二法，不出一真如心。但眾生既在妄習，於此色、心二法，迷情各有重輕。若二迷俱輕者，佛則為說名色法門，是色心俱合。但知一切惟是名色，則覓我我所了不可得。若迷心重迷色輕者，佛則為說五陰法門，是合色開心，令於妄心覓我我所了不可得。若迷色重迷心輕者，佛則為說六入及十二處法門，是合心開色，令於妄色覓我我所了不可得。若二迷俱重者，佛則為說十八界法門，是色心俱開，令於妄色、妄心，覓我我所俱不可得。向既以此顯妄無性，今還約此以顯無性之性，即是實性也。且陰入處界，不過名色二法開合之殊。名色二字攝一切法已無不盡，但說五陰亦攝一切法盡，但十二處亦攝一切法盡，但十八界亦攝一切法盡，況具說耶？今既具說陰入處界皆如來藏，更有何法而非藏性！是故備明此四科也。
第二意者。五陰與十八界，既無別體，則十八界圓通，即是五陰圓通。又色心二法，雖云互有開合，秪是曲曉迷情，其實性無開合，所以一法即一切法，一切法即一法。如言色陰，則十八界皆色也。言受陰，則十八界皆受也。言想陰，則十八界皆想也。言行陰，則十八界皆行也。言識陰，則十八界皆識也。又六塵雖似唯指色陰，即是識家相分，即是造作遷流，即是妄想所現，即是六根所受，故一一塵皆具五陰。塵既全具五陰，則六根、六識，一一全具五陰，尤可知也。故下文於第一決定義中，總示五濁妄相須破；於二十五圓通中，別明十八界真性須顯。當知破五濁妄相，即是破十八界妄相；顯十八界真性，即是顯五陰真性。故耳根圓通中，即備明澄濁破陰功夫。而後文破五陰超五濁，仍是二十五種圓通之所通用，故不必更立五陰圓通也。又七大雖復別列，亦非陰入處界之外更有別法。地水火風空五大，及浮塵六根、勝義五根，皆即色陰；見聞覺知，即是受陰；識大，即想、行、識三陰。又六根六塵中所有堅相總名地大，所有濕相總名水大，所有煖相總名火大，所有動相總名風大，所有空相總名空大。六根見聞覺知，總名根大。六識，總名識大。既與十八界五陰元無二法，但就妄情總別不同，亦得立之為所觀境。於此七大境中，亦皆圓破五陰，圓超五濁，是故須立也。
三明十法界皆論陰入處界者，又為三意：初總示其名，二明相皆虗妄，三明性皆真實。
初總示其名者。佛法界法性非漏非無漏五陰，所謂真善妙色，第一正受，無上妙慧，真性解脫，一切智見；佛十八界，所謂佛眼、佛耳乃至佛意，佛色、佛聲乃至佛法，佛眼識乃至佛身識為成所作智，佛意識為妙觀察智，佛意根為大圓鏡智、平等性智。菩薩法界亦有漏亦無漏五陰，所謂淨不淨色，樂無樂受，我無我想、行，常無常識；菩薩十八界，所謂法眼、法耳乃至法意，漏無漏色乃至漏無漏法，漏無漏眼識乃至漏無漏意識。聲聞、緣覺法界無漏五陰，所謂戒、定、慧、解脫、解脫知見；乃至慧眼、慧耳，無漏十八界等。人天法界善有漏五陰，乃至十八界等。四惡趣法界惡有漏五陰，乃至十八界等。
二明相皆虗妄者。十法界陰入處界，一一皆是因緣和合虗妄有生，因緣別離虗妄名滅，幻妄稱相。何以言之？一心具足染淨種子為因，染淨諸法以為其緣。心外別無染淨諸法，染淨法外亦別無心。不了稱迷，對迷說悟。迷故非染成染，悟故非淨成淨。若迷染因緣和合，虗妄有九法界相生，則佛法界之相隨滅。若迷染因緣別離，虗妄名九法界相滅，則佛法界之相隨生。若修德始覺有功，悟淨因緣和合，虗妄有佛法界相生，則九法界之相隨滅。若性德真如不守自性，悟淨因緣別離，虗妄名佛法界相滅，則九法界之相隨生。乃至三塗為染，人天為淨。有漏為染，無漏為淨。偏真為染，出假為淨。二邊為染，中道為淨。但中為染，圓中為淨。又見思為迷，空智為悟。躭空為迷，道智為悟。無明為迷，一切種智為悟。如此傳傳論於染淨迷悟，傳傳各有和合別離，傳傳說於妄生妄滅，故曰十法界陰入處界相皆虗妄也。
問曰：九界之相可名為妄，佛界妙相，全合性真，云何亦名為妄？
答曰：對迷說悟，對染說淨。其體雖真，其名則妄。譬如演若達多，忽悟本頭非從外得。頭雖是實，而悟得兩字，全無實法，不過因於迷失而言之耳。所謂言妄顯諸真，妄真同二妄，此之謂也。
三明性皆真實者，十法界陰陰入處界，一一本如來藏常住妙明不動周圓妙真如性，其性真為妙覺明體。且如地獄色心、六交報境，來無所從，去無所至，眾苦相貌歷然差別，總是惟心所現，因心成體，豈非即空、即假、即中？地獄尚即三德祕藏全體，況餘趣耶？
問曰：佛界之性可名為真，九界之性全屬迷染，云何亦名為真？
答曰：醉見轉屋，屋實不轉。迷南為北，方實不移。狂走怖頭，頭實不失，疑繩作蛇，繩原是麻。全水成氷，氷生元濕。清水成濁，濁外無水。故曰：觀相元妄，觀性元真。謂觀性家之相，則無相非妄，故十界皆得名妄；若觀相家之性，則無性非真，故十界皆得即真。此圓修圓證極要綱宗。前文所明二種根本不離一心，後文所明生死涅槃唯汝六根更非他物，亦得例云惟汝六塵、惟汝六識，皆謂此也。關係非輕，不辭繁辨，觀者諒之。
四明陰入處界，一一皆是大陀羅尼者。且如色陰，既云本如來藏妙真如性，而此藏性從來無有分劑，無有方隅，不可割裂，不可分配，故隨舉一微塵色，皆即藏性全體所成，皆即具於藏性全用。如一微塵，一切微塵亦復如是。如一色陰，一切諸陰、諸入、處、界亦復如是。譬如日輪照四天下，隨一一人各見全日之體。隨其一人所見全日之體，即具徧照四洲之用。又隨一剎那頃所見日之全體大用，即是亘古亘今盡未來際之體用也。惟其隨舉一色即是藏性全體大用，故得色為法界，一切法趣色，是趣不過；受想行識為法界，乃至根塵識等為法界，亦復如是。
又五陰為大陀羅尼者，此經雖不立五陰圓通，然四教四念處觀，皆依五陰。用四念處收今二十五種圓通，罄無不盡。而圓教四種念處皆不思議，一念處一切念處，一切念處一念處，尚總十方三世一切佛法、持十界權實一切諸義，更何法義而不以此為總持耶？
六入為大陀羅尼者，如眼入即空假中，即空故名慧眼，即假故名法眼，即中故名佛眼，故曰盡大地是山僧一隻眼。阿那律陀樂見照明金剛三昧，即是依此眼入如來藏性而修，亦可云：此是微塵佛，一路涅槃門。過去諸如來，斯門已成就。現在諸菩薩，今各入圓明。未來修學人，當依如是法。我亦從中證，非惟那律陀。豈可謂斯義獨在耳門！特以阿難一向多聞，今即示以從聞思修勝妙方便，所謂秪須就路還家，不用改絃易轍耳。倘勝劣情見未忘，全墮眾生徧計妄想。況圓通之義，妙在一即一切，一切即一，是知所觀之境雖別，所顯之諦何殊？迷時妄說有六，悟則尚不名一。眼之實性，即餘五根實性，亦即六塵實性，亦即六識實性，亦即五陰、七大實性。若遇當機，亦可借阿那律陀，備顯初於見中入流亡所圓超五濁功夫，亦可於眼根圓通，備顯三十二應、十四無畏、四不思議無作妙德，故知即是大陀羅尼，即是金剛王如幻不思議佛母真三昧也。耳入為大陀羅尼，具如大士圓通，至文自知，無俟更說。鼻舌身意，亦可例知。
六塵為大陀羅尼者，如色塵即空假中，即空故名無漏色，即假故名漏無漏色，即中故名真善妙色。盡大地拈來是一微塵，一微塵即是全體法界。妙色密圓，具足三十二應等如上說。餘五塵亦可例知。
六識為大陀羅尼者，如眼識即空假中，即空故名一切智眼，即假故名道種智眼，即中故名一切種智眼。見覺明圓，具足三十二應等，亦如上說。餘五識皆可例知。
七大為大陀羅尼者，如地大即空假中，即空故同居地一切皆平。即假故方便地一切皆平，即中故果報地一切皆平。妙蓮華佛知見地，具足三十二應等，亦如上說。餘六大皆可例知。
故前文云：將欲敷演大陀羅尼諸三摩提妙修行路，此之謂也。於此會得，則性修妙旨，思過半矣！
二別明四：初明五陰性，二明六入性，三明十二處性，四明十八界性。
初中二：初總徵，二別釋。
阿難，云何五陰本如來藏妙真如性？
梵語塞犍陀，此翻為蘊，古翻為陰，蘊謂積聚，陰謂覆蓋也。凡夫五法，積聚見思，覆蓋真諦；二乘五法，積聚塵沙，覆蓋俗諦；菩薩五法，積聚無明，覆蓋中諦；佛界五法，積聚恒沙稱性福慧，覆蓋法界一切眾生；皆名為蘊，亦皆名陰。
二別釋五：初明色陰即藏性，五明識陰即藏性。
阿難，譬如有人以清淨目，觀晴明空，唯一晴虗，迥無所有。其人無故不動目睛，瞪以發勞，則於虗空別見狂華，復有一切狂亂非相。色陰當知亦復如是。阿難，是諸狂華非從空來，非從目出。如是阿難，若空來者，既從空來，還從空入。若有出入，即非虗空。空若非空，自不容其華相起滅。如阿難體，不容阿難。若目出者，既從目出，還從目入。即此華性從目出故，當合有見。若有見者，去既華空，旋合見眼。若無見者，出既翳空，旋當翳眼。又見華時，目應無翳，云何晴空號清明眼？是故當知，色陰虗妄，本非因緣、非自然性。
此五陰文，一一皆有四節。從初至亦復如是，是舉因緣生法，即總示中所稱一切浮塵諸幻化相也。次是諸狂華至號清明眼，是明因緣即空，即總示中所謂當處出生，隨處滅盡，性真常中，求於去來迷悟生死了無所得也。三是故當知色陰虗妄一句，是明因緣假名，即總示中所謂因緣和合虗妄有生，因緣別離虗妄名滅，幻妄稱相也。四本非因緣非自然性一句，是明因緣即中，即總示中所謂其性真為妙覺明體，本如來藏常住妙明不動周圓妙真如性也。
初文中，清淨目，喻本覺真智。晴明空，喻真如妙理。唯一晴虗迥無所有，喻寂光真境。其人無故不動目睛瞪以發勞，喻真如無始覺力不守自性，不覺念起而有無明，則於虗空別見狂華。復有一切狂亂非相，喻寂光真境之中，妄見果報、方便、同居三土依正色法。故結合云：色陰當知亦復如是。形質可緣，名之為色，共十一法，即外六塵及內五根。依此虗妄色法生滅分位差別，便有國土劫數、正報壽命種種延促不同，總名劫濁。此以九法界中佛界真善妙色喻如晴虗，十世古今始終不離當念，乃超劫濁。以佛法界中九界生死幻色喻於空華，微塵劫數脩短之相宛然，總名劫濁也。
次文者，就喻簡責無性，顯其即空。若法說者，應云九界妄色，非真如出，非正智生。若如出者，既從如出，還從如入。若有出入，即非真如。如若非如，自不容其色相起滅。如阿難體，不容阿難。若智出者，既從智出，還從智入。即此色性從智出故，當合有智。若有知者，去既為色於如，旋合自知其智。若無知者，出既障於真如，旋當自障其智。又見色時，智應無障，云何寂光名為種智？
第三文，點示十法界色，總屬假名。以華喻九界妄色，迷空為華，華無生相；以空喻佛界真色，華滅空生，空無生相；故皆是虗妄也。
第四文，非因緣非自然性者，直指如來藏性隨緣不變故非因緣，不變隨緣故非自然。今十界色陰，皆本即是非因緣非自然之如來藏性也。
下皆准知。
阿難，譬如有人手足晏安百骸調適，忽如忘生，性無違順；其人無故以二手掌於空相摩，於二手中妄生澁滑冷熱諸相。受陰當知亦復如是。阿難，是諸幻觸不從空來，不從掌出。如是，阿難，若空來者，既能觸掌，何不觸身？不應虗空選擇來觸。若從掌出，應非待合。又掌出故，合則掌知，離則觸入，臂腕骨髓應亦覺知入時蹤跡。必有覺心知出知入，自有一物身中往來，何待合知，要名為觸？是故當知，受陰虗妄，本非因緣、非自然性。
初文聊舉手掌相摩一種觸受，以例九界觸緣生受，同此虗妄也。據法相宗，受是徧行五心所之一種，領納順、違、俱非境相為性，起愛為業，徧與八識心王相應。若約六根領納六塵，則有六受，一一各有苦受、樂受及不苦不樂受，成十八受。凡夫領納同居六塵，二乘領納方便六塵，菩薩領納果報六塵，總是因緣生法。依此虗妄受陰，便有見濁。蓋所受是塵，能受是托根之心。不了六受用根，本如來藏，所以凡夫起有我見，二乘起無我見，權教菩薩起亦我亦無我見、非我非無我見，總名見濁也。此文本是舉例，不是舉喻。若欲作喻釋者，則以性無違順，喻九界中佛界正受。以澁滑冷熱，喻佛界中九界幻受。澁喻三塗苦受，滑喻人天樂受，冷喻二乘枯受，熱喻菩薩榮受也。
次文顯受即空。但破幻觸無性者，觸尚不可得，安得有受？言何待合知要名為觸者，要字，訓作方字，謂既有一物身中往來，則何待掌合有知之時方名為觸耶？餘竝可知。
阿難，譬如有人，談說酢梅，口中水出；思蹋懸崖，足心酸澁。想陰當知亦復如是。阿難，如是酢說，不從梅生，非從口入。如是阿難，若梅生者，梅合自談，何待人說？若從口入，自合口聞，何須待耳？若獨耳聞，此水何不耳中而出？想蹋懸崖，與說相類。是故當知，想陰虗妄，本非因緣、非自然性。
此亦聊舉梅、崖二境界想，以例十法界皆從想生也。想亦徧行五心所之一種，於境取像為性，施設種種名言為業。若約六識取六塵境，則有六想，一一各有善、惡、無記三想，成十八想。凡夫於三界六塵起貪瞋癡名惡，無貪瞋癡名善，非善非惡名無記。二乘沉空名惡，出假名善。菩薩分別二諦名惡，了達中諦名善。此等諸想，總無實境界性，惟是妄想以為因緣，更非異因。依此虗妄想陰，成煩惱濁。蓋凡夫不了三界惟想，故生染著，有見思煩惱；二乘不了涅槃生死，惟想，故生取捨，有塵沙煩惱；菩薩不了十界惟想，故緣理斷九，有無明煩惱，總名煩惱濁也。若妄計想外有境，便於佛法界中成九界妄想，如本無酢梅，口水妄出。若了達境惟是想，便於九法界中顯佛界真想，如知崖本無，酸澁何有？故曰諸佛正徧知海從心想生。
次文中想蹋懸崖與說相類者，當云：如是思蹋，非懸崖來，非足心入。若從崖來，崖合自思，何待人思？若從足入，足合自思，何待心想？若獨心想，何故并足亦覺酸澁？餘可知。
阿難，譬如暴流波浪相續，前際後際不相踰越，行陰當知亦復如是。阿難，如是流性，不因空生，不因水有，亦非水性，非離空水。如是阿難，若因空生，則諸十方無盡虗空成無盡流，世界自然俱受淪溺。若因水有，則此暴流性應非水，有所有相，今應現在。若即水性，則澄清時，應非水體。若離空水，空非有外，水外無流。是故當知，行陰虗妄，本非因緣、非自然性。
此以流喻諸行，明其念念遷滅，後不至前，如波逐波，了不相及也。行以遷流造作為義。造作名有為相。有為之相法爾遷流。統而言之，惟除六無為法，餘一切假實色心，總名諸行。別而言之，色法十一，另屬色陰；受心所法，另屬受陰；想心所法，另屬想陰；心王有八，另屬識陰；其餘四十九心所法，及二十四種不相應行，皆屬行陰。於此諸法之中，取思心所為其首領。思亦徧行五心所之一種，令心造作為性，於善不善品等役心為業，謂能取境正因等相，驅役自心令造善等。若約六識，則有六思，一一各有善、惡、無記，成十八思。凡夫取三界境，造有漏業。二乘取偏空境，造無漏業。菩薩取出假境，造亦漏亦無漏業；亦復取中道境，造非漏非無漏業。此等諸思，總如暴流。依此虗妄行陰，成眾生濁。蓋由造有漏業，名六凡眾生；造無漏業，名二乘眾生；造亦漏亦無漏業，名大道心成就眾生；造非漏非無漏業，名無上眾生。無上眾生可名非濁，餘皆眾生濁也。若不達流無實性，則佛法界便成九界，所謂法身流轉名曰眾生，如水湧成波。若了達水外無流，則九法界便是佛界，所謂但離妄緣即如如佛，如波澄成水也。
次文空喻真如，水喻藏識。若法說者，應云：如是行陰，不因真如而生，不因藏識而有。亦非即藏識性，非離真如、藏識。如是阿難，若行陰因真如生，則無盡真如成無盡妄行，諸佛如來亦被行陰之所遷流。若行陰因藏識有，則此行陰性非即是藏識，能有所有二相今應現在。若行陰即藏識性，則彼入滅受想定、證擇滅無為者，轉識既不現行，反應非藏識體。若行陰離於真如、藏識，則真如無外，藏識海外決無轉識波浪。餘文可知。
阿難，譬如有人取頻伽瓶，塞其兩孔，滿中擎空，千里遠行，用餉他國；識陰當知亦復如是。阿難，如是虗空非彼方來，非此方入。如是阿難，若彼方來，則彼瓶中既貯空去，於本瓶地應少虗空。若此方入，開孔倒瓶，應見空出。是故當知，識陰虗妄，本非因緣、非自然性。
此以頻伽瓶喻生死妄色，即第八識所執之親相分勝義諸根是也。塞其兩孔者，喻我法二執，障於二空真如之理。滿中擎空者，此空本與十方空性無二無別，喻生死妄色中，並無實我實法，唯是如虗空之識性，與十方佛之識性，亦本無二無別。千里遠行用餉他國者，喻執此虗妄色法，往來六道捨生受生，乃至法執未忘，出同居國入方便國，出方便國入果報國等。
識陰當知亦復如是者，舉法合喻也。以要言之，眼識之性，妙覺湛然，徧周法界。耳識乃至意識，亦復如是。眾生洞視不過分寸，秪因於生死妄色上我執熾然，致令空性無端成隔，如最小瓶。那律僅觀大千，菩薩見百千界，亦因於九界妄色上法執未忘，致令微塵剎海不能圓照，如以百千世界為一大瓶。惟佛了知性色真空、性空真色，瓶即太虗、太虗即瓶，故得豎窮橫徧，一念普觀。今以佛法界中九界妄識，如空中瓶相。九法界中佛界真識，如瓶中空性。依此虗妄識陰，成於命濁。惟佛壽命等於虗空，可名非濁也。
第二文中，彼方此方，兼喻、橫豎二義。喻橫義者，彼方喻前陰，此方喻後陰，瓶有往來，空無出入，正顯幻色有往來識性無搖動也。喻豎義者，彼方喻同居土，此方喻方便土。彼方喻方便土，此方喻果報土。於本瓶地虗空不少者，正所謂無量眾生出生死界，而生死界不減。開孔倒瓶不見空出者，正所謂無量眾生入涅槃界，而涅槃界不增。若知生死界不減，涅槃界不增，則三土無非常寂光土，而法身壽命方為無量之無量矣！餘文可知。
二明六入性二：初總徵，二別釋。
復次阿難，云何六入本如來藏妙真如性？
梵云鉢羅吠奢，此云入，亦云處。根、境二法俱名為入，今但指六根。然不曰根而曰入，正取吸塵為義。凡夫入三界六塵，二乘入於真諦，菩薩入於俗諦，佛入中諦，皆名為入。此是因緣所生法，即空、即假、即中，故云本藏性也。
二別釋六：初明眼入即藏性，六明意入即藏性。
阿難，即彼目睛瞪發勞者，兼目與勞，同是菩提瞪發勞相。因於明暗二種妄塵，發見居中，吸此塵象，名為見性。此見離彼明暗二塵，畢竟無體。如是阿難，當知是見，非明暗來，非於根出，不於空生。何以故？若從明來，暗即隨滅，應非見暗；若從暗來，明即隨滅，應無見明。若從根生，必無明暗，如是見精本無自性。若於空出，前矚塵象，歸當見根。又空自觀，何關汝入？是故當知，眼入虗妄，本非因緣、非自然性。
此六入文，一一亦有四節。今從初至名為見性，是明因緣所生法，即總示中所謂浮塵諸幻化相也。次從此見離彼至何關汝入，是明因緣即空，即總示中所謂當處出生，隨處滅盡，性真常中，求於去來迷悟生死了無所得也。三是故當知眼入虗妄，是明因緣假名，即總示中所謂因緣和合虗妄有生，因緣別離虗妄名滅，幻妄稱相也。四本非因緣非自然性，是明因緣即中，即總示中所謂其性真為妙覺明體，本如來藏等也。下比准此例知。
初文即彼目睛瞪發勞者，承上色陰初文言之。兼目與勞同是菩提瞪發勞相者，人知瞪是目之勞相，而不知此清淨目，即是菩提之勞相也。蓋上文借清淨目以喻菩提，此則直指菩提本非目入，但是依菩提真，起目入妄，不可喚目入妄作菩提真。譬如依目起勞，不可喚勞作目。前云見見之時見非是見，正謂此耳。因於明暗二種妄塵，發見居中，吸此塵象，名為見性者，正顯目入是因緣所生法也。第四卷云：由明暗等二種相形，於妙圓中黏湛發見，見精映色，結色成根，根元目為清淨四大，因名眼體，如蒲萄朵，浮根四塵流逸奔色，即是此文註脚。須知明暗二塵已屬空華無性，況由此所發妄見，及所結浮、勝二根，豈有實性可得？所云發見居中者，不過隨情說耳。
次文先直明其離塵無體，次檢責其性本無生。無體無生，則因緣即空。
三文意顯說有眼入，不過是幻妄稱相。若非幻妄，何故眾生洞視不過分寸，那律觀於大千，菩薩見百千界，惟佛窮盡十方靡所不矚，於此無差別性之中，有此種種差別耶？
四文明其本即非因緣非自然之如來藏性，故空假二義俱得成也。惟其眼入即空假中，故阿那律陀悟之，名為樂見照明金剛三昧。
問曰：經文非明暗來等，舊皆用自他四性配釋，今何不用？
答曰：中論四性推檢無生，實與此經妙合。但經文顯示無生，已甚分明，何必更添名相。
阿難，譬如有人以兩手指急塞其耳，耳根勞故，頭中作聲。兼耳與勞，同是菩提瞪發勞相，因於動靜二種妄塵，發聞居中，吸此塵象，名聽聞性。此聞離彼動靜二塵，畢竟無體。如是，阿難，當知是聞非動靜來，非於根出，不於空生。何以故？若從靜來，動則隨滅，應非聞動；若從動來，靜即隨滅，應無覺靜。若從根生，必無動靜，如是聞體本無自性。若於空出，有聞成性，即非虗空；又空自聞，何關汝入？是故當知，耳入虗妄，本非因緣、非自然性。
分文為四，准上可知。初文亦云瞪發勞相者，若從字便，此文應云塞發勞相，下文應云畜發勞相等。今從義便，故皆用瞪字，一者為顯真如不守自性，妄為明覺，喻之以瞪，其法易明；二者正顯無明一動，六根遂成，語不頓彰，起非先後故也。文皆易知。惟其耳入即空假中，故觀音悟之，名為耳門圓照三昧。
阿難，譬如有人急畜其鼻，畜久成勞，則於鼻中聞有冷觸，因觸分別通塞虗實，如是乃至諸香臭氣。兼鼻與勞，同是菩提瞪發勞相，因於通塞二種妄塵，發聞居中，吸此塵象，名齅聞性。此聞離彼通塞二塵，畢竟無體。當知是聞，非通塞來，非於根出，不於空生。何以故？若從通來，塞則聞滅。云何知塞？如因塞有，通則無聞，云何發明香臭等觸？若從根生，必無通塞，如是聞機本無自性。若從空出，是聞自當迴齅汝鼻，空自有聞，何關汝入？是故當知，鼻入虗妄，本非因緣、非自然性。
文義可知。惟其鼻入即空假中，故周利槃特迦依此調心，豁然得大無礙也。
阿難，譬如有人以舌䑛吻，熟䑛令勞，其人若病則有苦味，無病之人微有甜觸。由甜與苦，顯此舌根不動之時，淡性常在。兼舌與勞，同是菩提瞪發勞相，因甜苦淡二種妄塵，發知居中，吸此塵象，名知味性。此知味性，離彼甜苦及淡二塵，畢竟無體。如是，阿難，當知如是甞苦淡知，非甜苦來，非因淡有，又非根出，不於空生。何以故？若甜苦來，淡則知滅，云何知淡？若從淡出，甜即知亡，復云何知甜苦二相？若從舌生，必無甜淡及與苦塵，斯知味根本無自性。若於空出，虗空自味，非汝口知。又空自知，何關汝入？是故當知，舌入虗妄，本非因緣、非自然性。
初文因甜苦淡二種妄塵者，略舉甜苦，攝餘酸辛鹹等共為一種，淡自為一種也。次文虗空自味非汝口知者，猶言非汝口中所知之味也，方與下二句各成一意。餘文可知。惟其舌入即空假中，故憍梵鉢提悟之，名為一味清淨心地法門。
阿難，譬如有人以一冷手觸於熱手，若冷勢多，熱者從冷；若熱功勝，冷者成熱。如是以此合覺之觸，顯於離知，涉勢若成，因於勞觸。兼身與勞，同是菩提瞪發勞相。因於離合二種妄塵，發覺居中，吸此塵象，名知覺性。此知覺體，離彼離合違順二塵，畢竟無體。如是，阿難，當知是覺，非離合來，非違順有，不於根出，又非空生。何以故？若合時來，離當已滅，云何覺離？違順二相，亦復如是。若從根出，必無離合違順四相，則汝身知元無自性。必於空出，空自知覺，何關汝入？是故當知，身入虗妄，本非因緣、非自然性。
初文合覺之觸，顯於離知者，謂因合時有覺之觸，顯於離時亦有身知也。涉勢若成，因於勞觸者，若字訓作順字，謂冷熱相涉之勢，順其勝劣而成，皆因二手相觸之勞相也。
次文離合違順二塵者，離為一塵，合中違順二相總名一塵。下云四相，不過隨意開合說耳。餘文可知。惟其身入即空假中，故畢陵伽婆蹉悟之，名為純覺遺身。
阿難，譬如有人勞倦則眠，睡熟便寤，覽塵斯憶，失憶為妄，是其顛倒生住異滅，吸習中歸，不相踰越，稱意知根。兼意與勞，同是菩提瞪發勞相。因於生滅二種妄塵，集知居中，吸撮內塵，見聞逆流，流不及地，名覺知性。此覺知性，離彼寤寐生滅二塵，畢竟無體。如是，阿難，當知如是覺知之根，非寤寐來，非生滅有，不於根出，亦非空生。何以故？若從寤來，寐即隨滅，將何為寐？必生時有，滅即同無，令誰受滅？若從滅有，生即滅無，誰知生者？若從根出，寤寐二相隨身開合，離斯二體，此覺知者，同於空華，畢竟無性。若從空生，自是空知，何關汝入？是故當知，意入虗妄，本非因緣、非自然性。
初文眠寤憶忘，各有生住異滅四相。初眠為生，正眠為住，將寐為異，已寤為滅。初寤為生，正寤為住，勞倦為異，眠去為滅。初憶為生，正憶為住，將忘為異，忘竟為滅。初忘為生，正忘為住，欲憶為異，憶成為滅。如此生住異滅，總名顛倒，無始習氣剎那不停，如浪逐浪，後不至前。前七轉識之相，類皆若此。今意知根，通則八識心王、五十一種心所，攝無不盡；別則獨取第七末那，恒審思量為體相者以當其名，兼攝第八阿賴耶識，以七八二識不相離故。下文以思量兼了別性並舉，正謂此也。人知眠寤憶忘為意勞相，而不知此意知根，即是菩提勞相。蓋此意知，別無自體，不過因於生滅妄塵，黏湛發知，知精映法，攬法成根而已。前云生住異滅，此云生滅二塵者，麤而言之，生即攝住，滅即攝異。細而言之，生滅二塵，各具生住異滅四相。生四相者，欲生為生，正生為住，生已為異，未生為滅。滅四相者，欲滅為生，正滅為住，滅已為異，未滅為滅也。集知居中者，圓覺所謂妄有緣氣於中積聚，假名為心，此經所謂聚緣內搖也。吸撮內塵者，攬取五塵落謝影子，為獨頭意識所緣境也。見聞逆流者，同時意識為見聞順流，緣於外塵；獨頭意識為見聞逆流，緣於內塵。流不及地名覺知性者，謂獨頭意識但能依於意根而緣內塵，終不能反緣其根。如眼有見，不能觀眼。此反緣不及之地，名為覺知性也。
次文寤寐生滅二塵者，寤寐各有生滅，總稱二也。令誰受滅，猶云令誰知滅。生即滅無，猶云生即知隨滅相俱無。若從根出者，指肉團浮塵根也。肉團寤寐二相，不過隨身開合，寤則如蓮華開，寐則如蓮華合。離斯寤寐二體，別覓覺知體性毫不可得，云何可說是從根生？餘文可知。惟其意入即空假中，故須菩提悟之，頓入如來寶明空海。
三明十二處性二：初總徵，二別釋。
復次阿難，云何十二處本如來藏妙真如性？
處者，方隅處所，指眼耳等為內六處，指色聲等為外六處。凡夫以三界依正為處，二乘以方便依正為處，菩薩以實報依正為處，佛以常寂光土依正為處。處無實法，即空假中，故曰本藏性也。此中破妄顯真，惟眼色、耳聲，各各二法對破，餘皆專破外塵，以內六處前已破顯，今意正在破外六塵故也。
二別釋六：初明色與見即藏性，六明意與法即藏性。
阿難，汝且觀此祇陀樹林及諸泉池，於意云何，此等為是色生眼見？眼生色相？阿難，若復眼根生色相者，見空非色，色性應銷，銷則顯發一切都無，色相既無，誰明空質？空亦如是。若復色塵生眼見者，觀空非色，見即銷亡，亡則都無，誰明空色？是故當知，見與色空俱無處所，即色與見二處虗妄，本非因緣、非自然性。
此中諸文，亦各四節。初云觀此樹林泉池者，由汝觀故方知林泉，由林泉故方顯汝觀，此正舉出因緣所生之法，即總示中所謂一切浮塵諸幻化相也。次從於意云何至誰明空色，正顯因緣即空。三從是故當知至二處虗妄，顯因緣假名。四本非因緣非自然性，顯因緣即中。以對總示中文，如前可知。
次文先雙徵，次雙破。破眼根生色相，云見空非色，色性應銷者，既許色塵從眼生，必許空塵亦從眼生，是色以眼為性，空亦以眼為性。今見空之時既非是色，則空性已起，色性應銷，以空色二性相反，不容並立故也。然設許色性銷亡，則便一切都無。既無色相，亦何能顯明空質，以空色二法又必相待故也。空亦如是者，見色非空，空性應塞，塞則顯發一切都實，空相既無，誰明色質也。
次破色塵生眼見，云見空非色，見即銷亡者，既許見從色生，則以色為見性。觀空之時既非是色，見性即應與色並銷。然見性既亡，則便一總都無，又誰明此空色耶？見從空生，例此可知，故不復設。
第三文中，意顯十界見與色空，俱無實處，不過幻妄稱相。第四正顯惟是隨緣不變、不變隨緣之藏性也。惟其色處即空假中，故優波尼沙陀悟之，塵色既盡，妙色密圓。
阿難，汝更聽此祇陀園中，食辦擊鼓，眾集撞鐘，鐘鼓音聲前後相續。於意云何，此等為是聲來耳邊？耳往聲處？阿難，若復此聲來於耳邊，如我乞食室羅筏城，在祇陀林則無有我；此聲必來阿難耳處，目連、迦葉應不俱聞，何況其中一千二百五十沙門，一聞鐘聲，同來食處。若復汝耳往彼聲邊，如我歸住祇陀林中，在室羅城則無有我；汝聞鼓聲，其耳已往擊鼓之處，鐘聲齊出，應不俱聞，何況其中象馬牛羊種種音響。若無來往，亦復無聞。是故當知，聽與音聲俱無處所，即聽與聲二處虗妄，本非因緣、非自然性。
此中第二推破之文，與前後諸文不同，另為一局。當知佛語巧妙，大有所關。今為出其言外之旨，略有二意，一者諸文彼此互彰意，二者密顯此方教體意。
初意者，若取前章法式以破耳聲，應云：此等為是耳生聲相？聲生耳聞？若復耳根生聲相者，聞靜非聲，聲性應銷，銷則顯發一切都無。聲相既無，誰明靜相？靜亦如是。若復聲相生耳聞者，聽靜非聲，聞即銷亡。亡則都無，誰知動靜？若取後章法式以破聲塵，應云：此聲為復生於汝耳？生於鐘鼓？為生於空？若復此聲生於汝耳，稱耳所生，應從耳出。耳非鐘鼓，云何耳中有鐘鼓聲？稱汝聞聲，當於耳入，耳中出聲，說聞非義。若生於空，空性常恒，聲應常在，何藉他人擊鼓撞鐘？若生鐘鼓，鐘鼓常在，應常出聲，何須撞擊？若生於桴，應是桴聲，非鐘鼓聲。又桴亦常在，聲應常出。若生於手，亦如桴破。若生撞擊，今除鐘鼓桴手虗空諸相之外，安得別有撞擊體相？體相尚無，聲從何出？是謂以彼彰此也。又取此章法式以破色見，應云：此等為是色來眼邊？眼往色處？若復此色來眼邊者，此色已來阿難眼處，目連、迦葉應不俱見，何況一千二百五十沙門舉眼同見。若復汝目往彼色邊，仰觀日時，汝目已往日處，其餘諸色應皆不見。又取此章法式以破香聞，應云：此等為是香來鼻邊？鼻往香處？若復此香來汝鼻邊，目連、迦葉應不俱聞。若復汝鼻往彼香處，忽有臭氣，亦應不聞。是謂以此彰彼也。說此意者，謂治眾生無量戲論習氣，法應爾故。
次意者。秪一鐘聲，圓應一切而無匱，陳那所謂妙音密圓。秪一耳根，圓聞一切而無雜，觀音所謂圓照三昧，故曰此方真教體，清淨在音聞也。或謂此是破妄，不可約真心反難，恐塞悟門。此大不然。佛之破妄，元為顯真。倘於此處瞥悟，正暢如來說法本懷耳。
若無來往亦復無聞者，謂若計音、聞各有實處而無往來，則又不成聞矣。惟其聲處即空假中，故憍陳那於此悟明四種四諦，具如下文所明。
阿難，汝又齅此爐中旃檀，此香若復然於一銖，室羅筏城四十里內同時聞氣。於意云何，此香為復生旃檀木？生於汝鼻？為生於空？阿難，若復此香生於汝鼻，稱鼻所生，當從鼻出，鼻非旃檀，云何鼻中有旃檀氣？稱汝聞香，當於鼻入，鼻中出香，說聞非義。若生於空，空性常恒，香應常在，何藉爐中爇此枯木？若生於木，則此香質因爇成煙，若鼻得聞合蒙煙氣，其煙騰空未及遙遠，四十里內云何已聞？是故當知，香鼻與聞俱無處所，即齅與香二處虗妄，本非因緣、非自然性。
第二文破若生於木，有縱有奪。初云則此香質因爇成煙，若鼻得聞合蒙煙氣，乃順凡情而縱許之。次云其煙騰空未及遙遠，四十里內云何已聞，乃以現量而奪破之。蓋凡情不了一切惟心，香性即如來藏，不過循業發現，而妄計香木有殊勝力，故以鼻不蒙煙，破其不從木生，亦是另為一局。若據常式，應云若生於木，則木常應發香，何藉火爇然後聞氣？若生於火，火應自香，何須香木？又離枯木，火尚無體，云何發香？餘皆可知。惟其香處即空假中，故香嚴童子悟之，妙香密圓。
阿難，汝甞二時眾中持鉢，其間或遇酥酪醍醐，名為上味。於意云何，此味為復生於空中？生於舌中？為生食中？阿難，若復此味生於汝舌，在汝口中秪有一舌，其舌爾時已成酥味，遇黑石蜜，應不推移。若不變移，不名知味。若變移者，舌非多體，云何多味一舌之知？若生於食，食非有識，云何自知？又食自知，即同他食，何預於汝，名味之知？若生於空，汝啖虗空，當作何味？必其虗空若作鹹味，既鹹汝舌，亦鹹汝舌，則此界人同於海魚，既常受鹹，了不知淡。若不識淡，亦不覺鹹，必無所知，云何名味？是故當知，味舌與甞俱無處所，即甞與味二俱虗妄，本非因緣、非自然性。
文皆可知。惟其味處即空假中，故藥王、藥上悟之，位登菩薩。
阿難，汝甞晨朝以手摩頭，於意云何，此摩所知，誰為能觸？能為在手？為復在頭？若在於手，頭則無知，云何成觸？若在於頭，手則無用，云何名觸？若各各有，則汝阿難應有二身。若頭與手一觸所生，則手與頭當為一體。若一體者，觸則無成。若二體者，觸誰為在？在能非所，在所非能，不應虗空與汝成觸。是故當知，覺觸與身俱無處所，即身與觸二俱虗妄，本非因緣、非自然性。
此之觸塵，較色聲香味四塵，虗妄是一，相貌不同。必由能知，方顯所觸，以其身未觸時，僅名色法故也。此中第二破妄，亦異常式。若據常式，應云此痛為復因於棒生？因於身生？因虗空生？若因棒生，棒則自痛，何預汝身？若因身生，何須待棒？若因空生，空性常恒，痛應常在。又空自痛，身何所知？又計身棒合生者，以身倚棒，即應有痛，何須待打？若離生者，離無所觸，云何痛生？乃至若從打生，除却人手棒及虗空并汝身相，打何體相？打尚無體，云何生痛？今不用此破法，別就一身能所互奪，倍為親切。
言誰為能觸者，此以有知為能觸，無知之物為所觸也。故能在於手，則頭便無知，如木石之但為所觸，不復成能。若能在於頭，則手便無用，亦如木石但為所觸，不復名能。若頭與手各各有一能知觸者，則成二知，應有二身。若頭與手一觸所生，猶言共一知觸之體，既惟一觸，則頭手無二。若頭手無二，觸便無成，以二物相合方有觸故。若頭與手既是二體，則此觸塵畢竟安在？在能則不在所，在所則不在能。身中求於觸處了不可得，不應虗空與汝成觸也。能所二句，交合頭手二事。若以頭為能者，觸在頭則不在手，在手則不在頭。若以手為能者，觸在手則不在頭，在頭則不在手。餘文可知。惟其觸處即空假中，故䟦陀婆羅悟之，妙觸宣明。
阿難，汝常意中所緣善、惡、無記三性，生成法則，此法為復即心所生？為當離心別有方所？阿難，若即心者，法則非塵，非心所緣，云何成處？若離於心別有方所，則法自性為知非知？知則名心，異汝非塵，同他心量；即汝即心，云何汝心更二於汝？若非知者，此塵既非色聲香味、離合泠煖及虗空相，當於何在？今於色空都無表示，不應人間更有空外，心非所緣，處從誰立？是故當知，法則與心俱無處所，則意與法二俱虗妄，本非因緣、非自然性。
初文云意中所緣者，法名內塵，秪是前五塵之生滅影事，於世諦中亦無別體故也。分別法性，則有三種。一是善性，通漏無漏，人天十善、色無色定，名有漏善；四聖法界所有戒定慧等，名無漏善。二是惡性，通界內外，見思相應種種諸業名界內惡，塵沙、無明相應種種諸業名界外惡。除此二性，於善惡法無可記別，名無記性。言生成法則者，由意緣善，生成善法軌則；由意緣惡，生成惡法軌則；意緣無記，生成無記法之軌則。則，亦訓法，軌持為義，軌生物解，令人知是善惡無記法；任持自性，善惡無記三法性不可改。此正明因緣生法，所謂一切浮塵諸幻化相也。
次文總立即心離心二種難端，然後別破。初破此法若即心者，法則不名為塵，非是心之所緣，云何成於外處？次破離心別有方所，再立二案，謂法自性為有知耶？非有知耶？先破有知，總以一句定其名義，別以異汝、即汝而雙破之。謂法既有知，則名為心。且此離心有知之法，為異汝耶？為即汝耶？若異於汝，則非是塵，乃同他人心量。若即是汝，則即汝心，云何汝心更二於汝，而曰離心別有方所？此破離心有知已竟，次破離心法塵若無知者，既非前五塵及虗空相，更有何物名為法塵？今於五塵虗空都無表示，不應更在虗空之外，空非有外，義決不成。設許空外，則亦非心所緣境界，而不可立為處矣！餘文可知。惟其法處即空假中，故摩訶迦葉悟之，妙法開明，銷滅諸漏。
四明十八界性二：初總徵，二別釋。
復次阿難，云何十八界本如來藏妙真如性？
界者，因義，根塵為緣而生於識，說名為界；又種族義，根塵識三，各有種子，各為族類；又界限義，內根外塵，中間名識。此中正意，惟破界妄而顯識性，以根塵二種先已破顯故也。十法界染淨諸識，俱無實界可得，一一即空假中，故云本藏性也。
二別釋六：初明眼識界即藏性，六明意識界即藏性。
阿難，如汝所明，眼色為緣，生於眼識。此識為復因眼所生，以眼為界？因色所生，以色為界？阿難，若因眼生，既無色空，無可分別，縱有汝識，欲將何用？汝見又非青黃赤白，無所表示，從何立界？若因色生，空無色時，汝識應滅，云何識知是虗空性？若色變時，汝亦識其色相遷變，汝識不遷，界從何立？從變則變，界相自無；不變則恒，既從色生，應不識知虗空所在。若兼二種眼色共生，合則中離，離則兩合，體性雜亂，云何成界？是故當知，眼色為緣，生眼識界，三處都無；則眼與色及色界三，本非因緣、非自然性。
此中諸文，准上亦各四節，從初至生於眼識，即舉正因緣境。次從此識為復至云何成界，明其即空。三從是故當知至三處都無，明其惟是假名。四則眼與色至終，明其即中。以對總示文義，如前可知。
初文言如汝所明者，與即是奪，以此因緣生法，義關四教，阿難所明，不過是藏教中法有我無意耳，尚不知因緣即空，況假、中耶？下文乃正破其法執，而會歸藏性也。
次文徵中，但立眼生、色生二案，破中兼破共生。初破眼生可知。次破色生者，若汝識因色生，則空無色時汝識應隨色滅。汝識既滅，云何識知是虗空性？若色變時，汝亦識其色相遷變，則色自變，而汝識不變，界從何立？若謂識從色變，則識已受變，界相自無。若識從色生而又不變，則恒應識色，應不識知虗空所在矣。次破共生者，若識是眼色二種之所共生，則果必宜似因，一分從眼生者則是有知，一分從色生者則應無知，故眼色合時，汝識乃一分有知、一分無知而中離。正當眼色離時，汝識當一分歸眼、一分歸色而兩合。如此則體性雜亂，云何成界耶？當知眼識無生明矣！
第三文中，意顯九界眼識，及佛界成所作智，皆是不變隨緣，假說為界，實則十法界之三處，都無體性，不過假名而已。
第四文中，結顯眼色識三，一一本是隨緣不變、不變隨緣之藏性也。惟其眼識即空假中，故舍利弗悟之，心見發光，光極知見。
阿難，又汝所明，耳聲為緣，生於耳識。此識為復因耳所生，以耳為界？因聲所生，以聲為界？阿難，若因耳生，動靜二相既不現前，根不成知，必無所知。知尚無成，識何形貌？若取耳聞，無動靜故，聞無所成，云何耳形雜色觸塵名為識界？則耳識界，復從誰立？若生於聲，識因聲有，則不關聞，無聞則亡聲相所在。識從聲生，許聲因聞而有聲相，聞應聞識，不聞非界。聞則同聲，識已被聞，誰知聞識？若無知者，終如草木。不應聲聞雜成中界，界無中位，則內外相復從何成？是故當知，耳聲為緣生耳識界，三處都無；則耳與聲及聲界三，本非因緣、非自然性。
次文徵中，亦但立耳生、聲生二案，破中兼破共生。初破耳生又二：一破勝義耳生，文相易知。二破浮塵耳生，故云：若取耳形為能聞者，既無動靜，聞無所成，豈可使此耳形對於色塵觸塵而為識界耶？蓋耳形決定不能見色，又知觸者即屬身根故也。
次破聲生又二：先直破云則不關聞，然無聞則亡聲相所在。次破轉計云：若謂識雖從聲而生，原許此聲因於聞根而有聲相，則聞聲時亦應聞其所生之識；若不聞識，則識非從聲生，故非以聲為界；若許聞識，則識便同於聲，識已被聞，又誰為知聞識者？若更無知聞識者，則終如草木無知，又不可矣。
次破共生云：又不應聲塵聞根雜成中界，謂半是根生，半是塵生，則有知無知，體性雜亂，界相自不成也。中位既無，內外安有，無生之理昭然明白。餘文可知。惟其耳識即空假中，故普賢菩薩悟之，心聞發明，分別自在。
阿難，又汝所明，鼻香為緣，生於鼻識。此識為復因鼻所生，以鼻為界？因香所生，以香為界？阿難，若因鼻生，則汝心中以何為鼻？為取肉形雙爪之相，為取齅知動搖之性？若取肉形，肉質乃身，身知即觸，名身非鼻，名觸即塵，鼻尚無名，云何立界？若取齅知，又汝心中以何為知？以肉為知，則肉之知，元觸非鼻。以空為知，空則自知，肉應非覺，如是則應虗空是汝，汝身非知，今日阿難應無所在。以香為知，知自屬香，何預於汝？若香臭氣必生汝鼻，則彼香臭二種流氣，不生伊蘭及旃檀木。二物不來，汝自齅鼻為香為臭？臭則非香，香應非臭。若香臭二俱能聞者，則汝一人應有兩鼻，對我問道，有二阿難，誰為汝體？若鼻是一，香臭無二，臭既為香，香復成臭，二性不有，界從誰立？若因香生，識因香有，如眼有見不能觀眼，因香有故應不知香。知即非生，不知非識。香非知有，香界不成；識不知香，因界則非從香建立。既無中間，不成內外，彼諸聞性，畢竟虗妄。是故當知，鼻香為緣生鼻識界，三處都無；則鼻與香及香界三，本非因緣、非自然性。
次文破鼻生中，又以浮塵、勝義二根並徵。先破浮塵根可知。次破勝義根中，又以肉、以空、以香為勝義所托之處，一一破之。勝義根尚不可得，況因根所生識耶？若因香生以下，方破識從香生，謂識因香有，不應知香，如眼有見不能觀眼。若能知香，即非香生。若不知香，又非鼻識。且香塵若非識知其有，則香界便自不成。鼻識若不知香，則因界斷非從香建立。既無中間之識，亦不成內外根塵，畢竟虗妄，足顯無生矣！餘文可知。惟其鼻識即空假中，故孫陀羅難陀悟之，明圓滅漏。
阿難，又汝所明，舌味為緣，生於舌識。此識為復因舌所生，以舌為界？因味所生，以味為界？阿難，若因舌生，則諸世間甘蔗、烏梅、黃連、石鹽、細辛、薑、桂，都無有味，汝自甞舌為甜為苦？若舌性苦，誰來甞舌？舌不自甞，孰為知覺？舌性非苦，味自不生，云何立界？若因味生，識自為味，同於舌根應不自甞，云何識知是味非味？又一切味非一物生，味既多生，識應多體。識體若一，體必味生，鹹淡、甘辛、和合、俱生、諸變異相，同為一味，應無分別。分別既無，則不名識，云何復名舌味識界？不應虗空生汝心識。舌、味和合，即於是中元無自性，云何界生？是故當知，舌味為緣，生舌識界，三處都無；則舌與味，及舌界三，本非因緣、非自然性。
次文徵中亦惟二案，破中兼破無因生及共生。先破舌生，文相易知。次破味生，又為三意。一者若從味生，不應知味，譬如舌不甞舌。二者以能生例所生，能生之物既多，所生之識亦應多體，如多父不應共生一子。三者以所生例能生，識既味生而體是一，則能生之味亦應是一，如一子決無多父。則何者為鹹、何者為淡，何者為甘、為辛，何者為諸味和合相，何者為諸味俱生相，何者為諸味變異相，皆無分別。既無分別，又不名舌識矣！
次不應虗空生汝心識一句，破無因生，空生即無因也。次舌味和合，即於是中元無自性，云何界生，破共生也。蓋使舌味和合而生於識，則半屬有知，半屬無知，體性紛雜，不成中界矣。餘文可知。惟其舌識即空假中，故滿慈悟之，能以法音降伏魔怨，消滅諸漏。
阿難，又汝所明，身、觸為緣，生於身識。此識為復因身所生，以身為界？因觸所生，以觸為界？阿難，若因身生，必無合離二覺觀緣，身何所識？若因觸生，必無汝身，誰有非身知合離者？阿難，物不觸知，身知有觸。知身即觸，知觸即身。即觸非身，即身非觸，身、觸二相，元無處所。合身即為身自體性，離身即是虗空等相，內外不成，中云何立？中不復立，內外性空，則汝識生從誰立界？是故當知，身觸為緣，生身識界，三處都無；則身與觸及身界三，本非因緣、非自然性。
次文直破身生、觸生，文皆可知。從阿難物不觸知以下，更將身觸合辨，明其無性，即破共生意也。言外物本不觸汝之知，但汝身知有物觸耳。然知於身者即是觸塵，知觸塵者即是身根。若以為即是觸塵，便非可名為身根；若以為即是身根，便非可名為觸塵；是則身觸二相，元無內外處所可得也。又若謂觸實合身，即為身自體性，別無觸位；若謂觸若離身，即是虗空等相，又無觸用。內外二界，尚自不成，中間識界復云何立？中既不可復立，內外之性亦空，豈非因緣即空之明證乎？餘文可知。惟其身識即空假中，故優波離悟之，身心一切通利。
阿難，又汝所明，意法為緣，生於意識。此識為復因意所生，以意為界？因法所生，以法為界？阿難，若因意生，於汝意中，必有所思，發明汝意。若無前法，意無所生，離緣無形，識將何用？又汝識心，與諸思量兼了別性，為同為異？同意即意，云何所生？異意不同，應無所識。若無所識，云何意生？若有所識，云何識意？唯同與異，二性無成，界云何立？若因法生，世間諸法，不離五塵。汝觀色法，及諸聲法、香法、味法及與觸法，相狀分明，以對五根，非意所攝；汝識決定依於法生，今汝諦觀，法法何狀？若離色空、動靜、通塞、合離、生滅，越此諸相，終無所得。生則色空諸法等生，滅則色空諸法等滅。所因既無，因生有識，作何形相？相狀不有，界云何生？是故當知，意法為緣，生意識界，三處都無；則意與法及意界三，本非因緣、非自然性。
次文雙徵雙破。先破因意生中，復為二義。初約單意不生破，次約同異俱非破。初破云：若因意生，則於汝意之中，必須有所思量乃可發明汝意，若一總都無前法，則意根便無所生。離彼法緣，意根尚無形相，意識又將何用？次破云：又汝第六識心，設是因意根生，則與第七思量，兼第八了別之性，為同為異？識若同於意根，便即是意，云何是意所生？識若異於意根，則不同意之有知，應即無所識別。若無所識，云何名為意根所生？若有所識，既無法塵可識，云何但自識其意根？由此言之，同異二性，皆不能成，從何而立界耶？
問曰：識心應指第八，今何反作第六？了別應指第六，今何反作第八？
答曰：以名定義，萬無一得，以義定名，萬無一失。今之文義，須如此釋，不可泥字而昧理也。且八識名字，有通有別。別則前六名識，能了境故；第七名意，恒審思量故；第八名心，諸法集起故。通則八皆名識，稱為八識故；八皆名意，皆有思量性故；八皆名心，是心王故。今識心二字，重在識字，故指第六。了別性三字，重在性字，故是第八。思量正指意根，此是可知。由第七、第八無始恒相依倚，故以兼字顯之。此正問所生識心，與能生意根，是同是異，則文理俱順矣。
二破法生中，直明法無自體，何能生識？蓋五塵相貌俱可指陳，唯有法塵不過即是五塵生滅影子，別無自體，故今徵云：汝且諦觀法塵之法，作何形狀？若離色空動靜通塞合離等法之生滅，則法塵終無所得。生不過是色空諸法等生，滅不過是色空諸法等滅，何處更有法塵自體相耶？所因之法塵既無，則因法塵生所有之識，作何形相？其为无生无性明矣！余文可知。
惟其意识即空假中，故大目犍連悟之，心光發宣，圓明清淨，自在無畏也。
從初卷佛告阿難汝我同氣至此，是如來答示文中，就事以顯理竟。
二明性本具相為三：初當機疑問，二訶誡許宣，三正篇開示。
阿難白佛言：世尊，如來常說和合因緣，一切世間種種變化，皆因四大和合發明，云何如來因緣、自然二俱排擯？我今不知斯義所屬，惟垂哀愍，開示眾生中道了義無戲論法。
上來就事顯理，正明藏性隨緣不變的，皆中道了義無戲論法。而阿難久執麤淺因緣名言習氣，所以反墮疑網，謂是撥無世諦，不免墮在斷空，故更求開示中道了義也。原此疑情，來歷有三：一者近從陰入處界起疑，謂既本非因緣非自然性，則根塵識等一切皆空；而不知如來所示，乃即事之理，非撥事言理也。二者遠從十番辨見起疑，謂此見性，既非覺聞知見，則能見所見，同為眚影；而不知如來所示，乃即眚之目，非眚外覓目也。三者更從七處破妄起疑，謂緣影既是非心，因緣、自然復俱排擯，則妄無所依，真無可據；而不知如來所示，惟其離一切相，所以即一切法也。
爾時，世尊告阿難言：汝先厭離聲聞、緣覺諸小乘法，發心勤求無上菩提，故我今時為汝開示第一義諦，如何復將世間戲論妄想因緣而自纏繞？汝雖多聞，如說藥人，真藥現前，不能分別，如來說為真可憐愍。汝今諦聽，我當為汝分別開示，亦令當來修大乘者，通達實相。阿難默然，承佛聖旨。
此中從初至真可憐愍，是訶辭。汝今諦聽一句，是誡辭。我當為汝至通達實相，是許宣。阿難默然承佛聖旨，是領佛誡，一心諦聽，三業皆寂也。
初文言汝先厭離諸小乘法者，以阿難歸來見佛，即殷勤啟請得成菩提方便，豈非厭小求大？故我今時為汝開示第一義諦者，歷指前來所說，一一無非第一義諦，更非次第三諦等也。金口誠言，明文若此，解者欲以奢摩他等分配前文，可謂公與佛抗。今須一一更為點示，俾經旨昭然。經初首唱常住真心性淨明體，即誡直心正念真如，便是第一義諦真實血脉。次欲逐破妄執，先唱大定之名，俾利根者妄執破處，定體圓彰，覓心了不可得，心即竪窮橫徧，寧非第一義諦？次明二種根本不離一心，寧非第一義諦？次明諸法所生，唯心所現，寧非第一義諦？次明見性是心非眼，而此見性，本無動搖、亦無舒卷，本無生滅、亦無增減，本不可還、亦決非物，本無舒縮、亦無斷續，本無是見、亦無非見，本非自然、亦非因緣，本非明暗色空、亦非覺聞知見，本非和合、非不和合，以要言之，離一切相，即一切法，寧非第一義諦？次明陰入處界即空即假即中，寧非第一義諦？第一義諦即是中道了義無戲論法，乃捨此而別求中道了義，大似說藥而不知真藥，良以有聞無慧故也；故仍誡以諦聽，庶幾不為徒聞耳。實相亦即第一義諦，亦即中道了義，以其無相不相，名為實相。前已深明相即無相道理，今更重明無相即相道理，令其通達也。
三正為開示二：初牒疑總示，二歷大別顯。
初中二：初就法破妄，二借喻顯理。
阿難，如汝所言，四大和合，發明世間種種變化。阿難，若彼大性體非和合，則不能與諸大雜和，猶如虗空不和諸色。若和合者，同於變化，始終相成，生滅相續，生死死生，生生死死，如旋火輪，無有休息。
此牒其妄計而破之也。如來所說和合、因緣，秪為顯示諸法無性。若妄計四大有實體性，由彼和合能生諸法，則與外道邪計何異？故今牒而破之。先破非和合，次破和合。由不達不變隨緣之性，必計體非和合。由不達隨緣不變之性，必將轉計和合。今並破之，則已密顯如來藏性，方是四大真性；而四大無性，正是如來藏之實性矣！
先破非和合云：若計彼諸大之性，體必非和合者，則一一大，皆不能與諸大雜和，猶如虗空不和諸色，便無諸大之用。如地性常堅，遇水不潤；水性常冷，遇火不熱等；何以生成萬物？若計彼諸大之性，必定是和合者，則便同於種種變化，始終相成，生滅相續，生而復死，死而復生，從生至生，從死至死，如旋火輪，無有休息，便無諸大之體。如地遇水則失其堅，水遇火則失其潤等，自體既失，又將何以生成萬物？此等豈非戲論妄想也耶？
阿難，如水成氷，氷還成水。
此承上文破其妄計，而總示以隨緣不變、不變隨緣之理性也。此為七大總喻，極須著眼。以氷水總喻隨緣之相，以氷水同一濕性而喻不變之性。若藏性隨於染緣，成佛法界中九界七大，喻以如水成氷。若藏性隨於淨緣，顯九法界中佛界七大，喻以氷還成水。惟一濕性，氷水相殊，是謂不變隨緣。氷水雖殊，濕性無二，是謂隨緣不變。由其隨緣即不變故，所以七大無非性真圓融，周徧法界。由其不變即隨緣故，所以七大無不隨心應量，循業發現也。
二歷大別顯。此正顯示隨緣不變、不變隨緣之藏性，方是七大實性，所謂性具法門，事事無礙之法界也。須知七大即是陰入處界，但開合廣略不同。開色陰為前五大，指受陰為根大，合想、行、識為識大。又橫列六塵為前五大，收六根為根大，收六識為識大也。既知七大更無異法，當以二文前後互融，方開圓悟之門。前明陰入處界皆如來藏，本無生滅，須知即是七大皆如來藏，本無生滅。後明如來藏中性具七大，清淨圓融，徧周法界，循業發現，當知即是如來藏中性具陰入處界，清淨圓融，徧周法界，循業發現。所謂即事之理，無有少許理性而不攝在事中；即理之事，無有少許事相而不攝在理中；故得毛吞巨海，芥納須彌，介爾三千，剎那十世。心性妙理，至此已極；三諦一諦，更無餘蘊；故使阿難大悟，頓獲法身。下文滿慈騰問，不過別為法執重者破疑滯耳。諸家不達，或以此為次第三諦，或以此為空與不空兩藏，或但指此為空如來藏，下文方顯不空等藏，誣罔圓宗，謗毀佛語，哀哉！哀哉！
文分為七：初明藏性即地大性，七明藏性即識大性。
初中三：初破妄執，二顯理性，三斥迷惑。
汝觀地性，麤為大地，細為微塵；至鄰虗塵，析彼極微色邊際相，七分所成；更析鄰虗，即實空性？阿難，若此鄰虗析成虗空，當知虗空出生色相。汝今問言，由和合故，出生世間諸變化相。汝且觀此一鄰虗塵，用幾虗空和合而有？不應鄰虗合成鄰虗。又鄰虗塵析入空者，用幾色相合成虗空？若色合時，合色非空。若空合時，合空非色。色猶可析，空云何合？
十法界內色、外色總名地大，今且約現前外色辨也。七分析色，自是外道邪計，由彼不達色性即是藏性，本與空性無二無別，妄謂析色方可歸空。今故牒而破之，謂汝尚同凡外所計和合因緣，觀於此地虗妄體性，以為積色至麤，方為大地；析色至細，便為微塵；至鄰虗塵，乃析彼極微色邊際相七分所成。設使更析鄰虗，即實成空性耶？若使此鄰虗塵果然析成虗空，當知此虗空中亦應出生色相矣！下文方正破之，文並可知。色猶可析一句，亦是順其情計而姑縱之，實則麤亦法界、細亦法界，皆是隨心應量，循業發現，麤不待合、細不待析也。
汝元不知，如來藏中，性色真空，性空真色，清淨本然，周徧法界，隨眾生心，應所知量，循業發現。
此正顯示如來藏性即是色之真性，亦是空之真性，是故色之與空，無非是性，無非是真。色非待合而始有，空非待析而始成，秪由隨緣常不變故，所以不變常隨緣也。以其隨緣不變，故號為如；以其不變隨緣，故號為來；以其性具十界染淨功能，故稱為藏。以其無法不在裡許，故名為中。以其無性之性，即是十法界色空實性，性不可改，體無虗妄，故一一皆性、皆真。以其十法界色，皆悉離過絕非，體是無作，故名清淨本然。以其十法界色，各各竪窮橫徧，故名周徧法界。夫性真色空，即是性具；清淨本然，即是性體；周徧法界，即是性量；此示隨緣不變體也。隨十法界眾生迷悟之心，應其所知染淨之量；循於十界善惡諸業，而發現為十界苦樂諸色；此示不變隨緣用也。隨緣即不變，如氷水之濕性始終不變。不變即隨緣，如濕性之氷水總是隨緣。隨寒凍緣，水則成氷，而濕性無減，以喻隨迷染緣，成九界生死幻色，而藏性無減。隨和暖緣，氷則成水，而濕性無增，以喻隨悟淨緣，成佛界真善妙色，而藏性無增。故知總喻徧喻七大體用性相，今一一文還須用上喻意而消釋之，則旨趣昭然。
世間無知，惑為因緣及自然性，皆是識心分別計度，但有言說，都無實義。
世間者，徧指九法界眾生也，總未達此隨緣不變、不變隨緣妙性，故各各有因緣、自然二種妄計。而此妄計，但是戲論言說而已，終無實義可指陳也。蓋凡外世間，或計時、方、微塵、大自在等諸邪因緣，或計冥諦、神我以為自然，此則藏教所明因緣生法即已破竟。復有鈍根聲聞、緣覺，稟佛因緣言教，不達如來說法旨趣，以苦集滅道世出世間因果差別，總屬因緣，以滅諦所顯偏真涅槃，性無生滅，還名自然，此則通教所明因緣即空亦已破竟。復有鈍根三乘，稟佛即空言教，不達如來說法旨趣，以苦集滅道一切如幻名為因緣，以真理無生，苦不能迫、集不能染，還名自然，此則別教所明因緣假名亦已破竟。復有鈍根菩薩，稟佛即假言教，不達如來說法旨趣，以無明招感九界生死名為因緣，但中佛性凝然不變，如月在雲外，還名自然，此惟今教所明因緣即中，方得破盡無餘。故知未曾開佛知見，則九界同名識心，如水成氷。若圓解初開，則識心便成妙觀察智，如氷成水。下皆准知。惟其藏性即地大性，故持地菩薩悟之，塵銷智圓，成無上道。
二明藏性即火大性三：初破妄執，二顯理性，三斥迷惑。
阿難，火性無我，寄於諸緣。汝觀城中未食之家，欲炊爨時，手執陽燧，日前求火。阿難，名和合者，如我與汝一千二百五十比丘，今為一眾。眾雖為一，詰其根本，各各有身，皆有所生氏族名字，如舍利弗，婆羅門種；優樓頻螺，迦葉波種；乃至阿難，瞿曇種姓。阿難，若此火性因和合有，彼手執鏡，於日求火，此火為從鏡中而出？為從艾出？為於日來？阿難，若日來者，自能燒汝手中之艾，來處林木皆應受焚。若鏡中出，自能於鏡出然於艾，鏡何不鎔？紆汝手執，尚無熱相，云何融泮？若生於艾，何藉日鏡光明相接，然後火生？汝又諦觀，鏡因手執，日從天來，艾本地生，火從何方遊歷於此？日鏡相遠，非和非合，不應火光無從自有。
十法界內火外火，總名火大，今且約現前外火辨之。火性無我者，且指妄性本無自體，為破凡外性計故也。寄於諸緣等者，仍舉正因緣境，然後明其無性。阿難，名和合者以下，舉和合相以反顯於非和合性。此喻不唯反顯火大，亦復徧顯下文五大，文不重出，義實相通故也。陽燧者，取火之鏡。優樓頻螺，此云木瓜林，尊者之名。迦葉波，此云龜氏，尊者之姓。瞿曇，此云地最勝，亦云日種，即如來俗姓。鏡，即陽燧。紆者，屈曲之貌。不應火光無從自有一句，兼破不和合義。
汝猶不知，如來藏中，性火真空，性空真火，清淨本然，周徧法界，隨眾生心，應所知量。阿難，當知世人一處執鏡，一處火生，徧法界執，滿世間起，起徧世間，寧有方所？循業發現！
此顯性具十法界火，火之與空，皆性皆真，隨緣常自不變，故能隨心應量而循業發現，即是不變常自隨緣，致有十法界火種種差別也。餘如上釋。
世間無知，惑為因緣及自然性，皆是識心分別計度，但有言說，都無實義。
義如上釋。惟其藏性即火大性，故烏芻瑟摩悟之，生大寶𦦨，登無上覺。
三明藏性即水大性三：初破妄執，二顯理性，三斥迷惑。
阿難，水性不定，流息無恒。如室羅城迦毗羅仙、斫迦羅仙，及鉢頭摩、訶薩多等諸大幻師，求太陰精，用和幻藥。是諸師等於白月晝，手執方諸，承月中水。此水為復從珠中出？空中自有？為從月來？阿難，若從月來，尚能遠方令珠出水，所經林木皆應吐流。流則何待方諸所出？不流明水非從月降。若從珠出，則此珠中常應流水，何待中宵承白月晝？若從空生，空性無邊，水當無際，從人洎天，皆同滔溺，云何復有水陸空行？汝更諦觀，月從天陟，珠因手持，承珠水盤本人敷設，水從何方流注於此？月珠相遠，非和非合，不應水精無從自有。
十法界內水外水，總名水大，今且約現前外水辨之。水性不定，有時而流，有時而息，亦指妄性無體以破外計。如室羅城下，舉因緣境。此水為復下，明其無性。先皆廣破和合，後以不應水精無從自在一句，轉破不和合也。月中之水，名太陰精。正當望夜，月輪中天，名白月晝。方諸，即取水珠名，餘可知。
汝尚不知，如來藏中，性水真空，性空真水，清淨本然，周徧法界，隨眾生心，應所知量，一處執珠一處出水，徧法界執滿法界生，生滿世間，寧有方所？循業發現！
此明性具十法界水，水之與空，皆性皆真，隨緣常自不變，故能不變常自隨緣，遂有十界水差別也。
世間無知，惑為因緣及自然性，皆是識心分別計度，但有言說，都無實義。
惟其藏性即水大性，故月光童子悟之，一味流通，得無生忍。
四明藏性即風大性三：初破妄執，二顯理性，三斥迷惑。
阿難，風性無體，動靜不常。汝常整衣入於大眾，僧伽梨角動及傍人，則有微風拂彼人面。此風為復出袈裟角？發於虗空？生彼人面？阿難，此風若復出袈裟角，汝乃披風，其衣飛搖，應離汝體。我今說法，會中垂衣，汝看我衣，風何所在？不應衣中有藏風地。若生虗空，汝衣不動，何因無拂？空性常住，風應常生，若無風時，虗空當滅。滅風可見，滅空何狀？若有生滅，不名虗空。名為虗空，云何風出？若風自生被拂之面，從彼面生，當應拂汝。自汝整衣，云何倒拂？汝審諦觀，整衣在汝，面屬彼人，虗空寂然不參流動，風自誰方鼓動來此？風空性隔，非和非合，不應風性無從自有。
十法界內動外動，總名風大，今亦且就現前外動辨之。風性無體動靜不常者，正顯妄無自性，破外計也。汝常整衣下，重舉因緣生法。僧伽梨，此云大衣。此風為復下，正明緣生無性。袈裟，此云壞色，即三衣之都名。空性常住風應常生者，能生是常，所生亦應常也。若無風時虗空當滅者，所生無常，以例能生亦應無常也。風空性隔者，既不達同是藏性，則風性屬動，空性屬靜，不相為用也。不應風性無從自有者，轉破不和合計也。
汝宛不知，如來藏中，性風真空，性空真風，清淨本然，周徧法界，隨眾生心，應所知量。阿難，如汝一人微動服衣，有微風出，徧法界拂，滿國土生，周徧世間，寧有方所？循業發現！
此明性具十法界風，風之與空，皆性皆真，是故隨緣即不變，不變即隨緣，而有十法界風差別也。
世間無知，惑為因緣及自然性，皆是識心分別計度，但有言說，都無實義。
惟其藏性即風大性，故瑠璃光法王子悟之，合十方佛傳一妙心。
五明藏性即空大性四：初破妄執，二明大均，三顯理性，四斥迷惑。
阿難，空性無形，因色顯發。如室羅城去河遙處，諸剎利種及婆羅門、毗舍、首陀，兼頗羅墮、旃陀羅等，新立安居，鑿井求水。出土一尺，於中則有一尺虗空。如是乃至出土一丈，中間還得一丈虗空。虗空淺深，隨出多少。此空為當因土所出？因鑿所有？無因自生？阿難，若復此空無因自生，未鑿土前何不無礙，唯見大地迥無通達？若因土出，則土出時，應見空入。若土先出無空入者，云何虗空因土而出？若無出入，則應空土元無異因。無異則同，則土出時，空何不出？若因鑿出，則鑿出空，應非出土。不因鑿出，鑿自出土，云何見空？汝更審諦，諦審諦觀，鑿從人手隨方運轉，土因地移，如是虗空因何所出？鑿空虗實，不相為用，非和非合，不應虗空無從自出。
十法界內空外空，總名空大，今亦且就現前外空辨之。空性無形因色顯發者，正明空無自性，破外計也。如室羅城下，重舉因緣生法。此空為當下，廣明緣生無性。剎利種，即王族。婆羅門，此云淨裔，亦云梵志，如此方儒業之家。毗舍，即商賈。首陀，即農夫。頗羅墮，此云利根，即術士九流之類。旃陀羅，此云魁膾，即屠酤婬舍諸下賤家。虗空之淺深，隨其出土之多少，所謂因緣生法也。
次明因緣無性中，總徵三句，次先破無因，無因即是自然，由眾生於四大邊多計因緣，於空大邊多計自然，故先破之。次破因土出中，先破正計。次若無出入下，破其轉計，謂若計空無出入，則未出土時先有虗空，虗空與土同住一處，同體相連，故出土時，空亦應出也。由其未達空土皆如來藏，別無自體，故得以此難之。次破若因鑿出，亦先正破。次不因鑿出下，更破轉計。汝更審諦下，此理玄微，故更囑云諦審諦觀，欲其於此悟入妙性也。鑿空虗實者，鑿是實物，空體虗融，若未達藏性，則虗實迥殊，不相為用，故曰非和非合也。不應虗空無從自出者，又轉破其不和合計。
若此虗空，性圓周徧，本不動搖，當知現前地、水、火、風，均名五大，性真圓融，皆如來藏，本無生滅。阿難，汝心昏迷，不悟四大元如來藏，當觀虗空為出為入？為非出入？
此以空均四大而名五大，顯其皆性皆真，無二無別也。蓋九界眾生於此色空二法，總未能融通為一。凡夫計四大實色，與頑然虗空，敵體相對。二乘以生死妄色，與涅槃真空，敵體相對。稟通教人，以從假入空，與從空出假，亦敵體相對。稟別教人，以空有二諦，與但中第一義空，亦敵體相對。孰知四大即空，空即四大；空即藏性，四大亦即藏性；藏性即空，藏性亦即四大。是故十法界地水火風，即是十法界空。十法界空，即是十法界地水火風。今承上文拈出一井中空，即復非因非緣，亦非自然，非和非合，非不和合，四句咸離，百非俱遺，始信十界虗空，性圓周徧，本不動搖，與彼現前地水火風，一一性真圓融，皆如來藏，本無生滅，彰彰明矣！由汝不悟四大元如來藏，遂以世間戲論妄想和合因緣而自纏繞。今當觀此虗空為出為入？為非出入？若謂虗空有出入，是因緣戲論，破已如上。若謂虗空無出入，是自然戲論，破亦如上。若知藏性虗空隨緣不變，則出入即非出入。若知藏性虗空不變隨緣，則無出入不妨出入。若知藏性虗空離諸戲論，則知藏性四大亦皆離諸戲論矣！
汝全不知，如來藏中，性覺真空，性空真覺，清淨本然，周徧法界，隨眾生心，應所知量。阿難，如一井空，空生一井，十方虗空亦復如是，圓滿十方，寧有方所？循業發現！
此明性具十法界空，空之與覺，皆性皆真也。前文既以空均四大，則今舉一空字，便是全舉五大。人謂五大是無情法，名為不覺；根識是有情法，名之為覺。殊不知情與無情，皆性皆真，是故十法界若正若依，一一無非清淨本然，周徧法界，此隨緣不變之體也。隨十界眾生之心，應其所知大小之量，循於善惡諸業，發現而為十法界空，此不變隨緣之用也。
世間無知，惑為因緣及自然性，皆是識心分別計度，但有言說，都無實義。
凡外以析色歸空為因緣，以頑空不動為自然；稟藏教不得意人，以滅色會空為因緣，以真空不動為自然；稟通教不得意人，以體色即空為因緣，以空理無生為自然；稟別教不得意人，以緣了二修顯發真如為因緣，以真如佛性迥出二邊為自然；皆由不了藏性故，終無實義可得耳。惟其藏性即空大性，故虗空藏菩薩悟之，妙力圓明。
六明藏性即根大性。然一切大小乘經，秪明六大，所謂地、水、火、風、空、識，皆不別立此根大名；以一切諸法，色心收盡地、水、火、風、空五大，同是色法，識大即是心法；此之前五浮、勝二根，及浮塵、肉團，還屬前五大攝，勝義意根，即識大攝，所以不須立也。今經別立根大，須知於前五根，不取浮、勝二種色法，但取任運照現量境一種功能；於第六根，不取浮塵、肉團色法，但取勝義默容諸法一種功能；當知即是第八識之見分，寄在六根門頭，緣彼現量六塵者也。
立此根大，凡有三意：一者為收前法故，二者為順後文故，三者為立圓通境故。
初為收前法，又有三意。一者前文十番辨見，皆借見精以顯妙性，今更申明見聞等精，即是藏性。藏性如真月，見聞等精，與色空等塵，如二月。依真月有二月，指二月即真月，則見見非見之旨，至此愈明。二者前以五陰收一切法，罄無不盡，今開色陰為前五大，指受陰為根大，指想、行、識三陰為識大，一一大中，仍各具足十界五陰，以色心二法決不相離故也。三者前以十八界收一切法，亦無不盡。今橫開六塵為前五大，合六根為根大，合六識為識大。若合若開，咸成所觀妙境。初意竟。
二為順後文者，文云：生死輪轉，安樂妙常，同是六根，更非他物，將欲說此法門，故先立此大也。
三為立圓通境者，如六塵、六根、六識，皆為下文諸聖圓通而作張本。設不立此根大，則勢至念佛圓通便為無據，故須別立此根大也。
文分為四：初破妄執，二明大均，三顯理性，四斥迷惑。
阿難，見覺無知，因色空有。如汝今者在祇陀林，朝明夕昏，設居中宵，白月則光，黑月便暗，則明暗等，因見分析。此見為復與明暗相并太虗空，為同一體？為非一體？或同非同？或異非異？阿難，此見若復與明與暗及與虗空元一體者，則明與暗二體相亡，暗時無明，明時無暗。若與暗一，明則見亡；必一於明，暗時當滅；滅則云何見明見暗？若明暗殊，見無生滅，一云何成？若此見精與暗與明非一體者，汝離明暗及與虗空，分析見元，作何形相？離明離暗及與虗空，是見元同龜毛兔角。明暗虗空三事俱異，從何立見？明暗相背，云何或同？離三元無，云何或異？分空分見，本無邊畔，云何非同？見暗見明，性非遷改，云何非異？汝更細審，微細審詳，審諦審觀，明從太陽，暗隨黑月，通屬虗空，壅歸大地，如是見精，因何所出？見覺、空頑，非和非合，不應見精無從自出。
十法界見聞覺知，一往皆是寄在六根，總名根大。舊稱見大，得別遺總，今所不用。今但約見根一法辨之，以例餘五根耳。
見覺無知因色空有者，此明緣生之見，無自體性，以例闻齅覺知，無不皆爾也。則明暗等因見分析者，意顯明暗亦無自性，還與見覺互為因緣，以例動靜合離生滅等法，亦無不皆爾也。此是正舉因緣生法，下乃廣明無性，先徵，次破。徵中共立六句，一者一體，二者非一體，三者或同，四者非同，五者或異，六者非異。若未達隨緣不變、不變隨緣妙性，假饒聰辨明了，斷斷不能出此六句戲論窠臼，故徵起而一一破之。初從阿難此見至一云何成，先破一體，文相易知。二從若此見精至從何立見，破非一體。言明暗虗空三事俱異者，異字訓作離字，設三事一總俱離，則無從立見矣！三明暗相背，以破或同。或者，不定之辭，今明暗決定相背，是故不可說或同也。四離三元無，超破或異。設令離於明暗空三，稍有見之自體，可以指陳，可說或異；今既無可別指，是故不可說或異也。分空分見本無邊畔，追破非同，非同即異，但是防轉計者之變文耳。見暗見明性非遷改，以破非異，非異即同，亦是防轉計者之變文耳。汝更細審下，囑令更加精研，欲其悟入藏性。蓋不達藏性，則見聞等根是覺知性，空及四大是頑礙性，故非和非合，此破其和合妄計也。不應見精無從自出一句，又破其轉計不和合也。
若見聞知，性圓周徧，本不動搖，當知無邊不動虗空，并其動搖地水火風，均名六大，性真圓融，皆如來藏，本無生滅。阿難，汝性沉淪，不悟汝之見聞覺知本如來藏。汝當觀此見聞覺知，為生為滅？為同為異？為非生滅？為非同異？
此以見聞覺知均前五大，而名六大，顯其皆性皆真，無二無別也。蓋九界眾生於此見與見緣二法，總未能融通為一。凡夫計前五大為實法，計內六根為實我，敵體相對。二乘執五大為生滅外法，執六根為生滅內法，敵體相對。稟通教人謂五大為如幻外法，謂六根為如幻內法，亦敵體相對。稟別教人雖知前五大為相分，見聞覺知為見分，然必遠離依他起性，方證圓成實性，今在妄中，則見相二分亦復敵體相對。孰知五大即見聞覺知，見聞覺知即五大。見聞覺知即藏性，五大亦即藏性。藏性即見聞覺知，藏性亦即五大。是故十法界見聞覺知，即是十法界地水火風空。十法界地水火風空，即是十法界見聞覺知。今承上文拈出見根一種，即復非一非異，非同不同，四句咸離，百非俱遺，始信十界見聞覺知，性圓周徧，本不動搖，與彼虗空四大，一一性真圓融，皆如來藏，本無生滅明矣！
言無邊不動虗空、動搖地水火風者，仍是隨他意語。既知藏性，則虗空非動非不動，雙照動與不動；地水火風亦非動非不動，雙照動與不動。隨緣常不變故，五大皆動而非動；不變常隨緣故，五大皆非動而動。又隨緣常不變故，十界五大皆非動非不動；不變常隨緣故，九界五大皆非動而動，佛界五大皆動而非動。不達此致，則動與不動，皆為戲論耳。汝當觀此見聞覺知為生為滅等者，意顯汝今現前見聞覺知，既不是生滅同異，又不是非生滅非同異，則非如來藏性而何？蓋藏性隨緣常不變故，所以不是生滅同異；不變常隨緣故，所以不是非生滅非同異也。若迷此妙性，則說生說滅，說同說異，說非生滅，說非同異，俱是戲論。若達此妙性，則一切戲論皆得除滅，亦可隨四悉檀，巧作生滅、同異、非生滅、非同異種種說矣！
汝曾不知，如來藏中，性見覺明，覺精明見，清淨本然，周徧法界，隨眾生心，應所知量。如一見根，見周法界，聽、齅、嘗觸，覺觸、覺知，妙德瑩然，周徧法界，圓滿十虗，寧有方所？循業發現！
此明性具十法界見聞覺知，見之與識，皆性皆明也。覺明、覺精，即初卷所謂識精元明，指自證分言之。前文既以見聞覺知均於五大，則今舉一見字，便是全舉六大。人謂六大之中五是相分，根是見分，見相二分不是自證；殊不知見相即是自證，自證即是見相，見相、自證無非妙性，無非真明。是故十法界若見若相，一一無非清淨本然，周徧法界，是謂隨緣不變之體，隨十界眾生之心，應其所知之量。如一見根，眾生洞視不過分寸而非減，如來窮盡微塵清淨國土無所不矚而非增。聽齅嘗等莫不皆然，各各性具一千二百功德，橫徧豎窮，故曰妙德瑩然。秪由十界業異，故循業發現而為十界六根，於無差別性中妄見種種差別，是為不變隨緣之用也。
世間無知，惑為因緣及自然性，皆是識心分別計度，但有言說，都無實義。
凡外計六根是我，從時、方、微塵、大自在天等生為因緣，計神我徧滿十方為自然。稟藏教不得意人，執名色緣六入為因緣，六入既滅，所證偏真為自然。稟通教不得意人，以如幻六入為因緣，六入體空為自然。稟別教不得意人，以依他起性成於六根為因緣，以六根消滅，所證圓成實性為自然。皆由不了藏性，故無實義也。惟其藏性即根大性，故大勢至法王子悟之，成念佛三昧。
七明藏性即識大性。然小乘惟言六識，大乘則言八識，或言九識。須知第九識名，乃就果地而立，實無別體，秪約八識之性出障圓明，故更加以白淨之號，喚作菴摩羅識耳。今經第八、第七兩識，總攝入於意根，前文所云思量兼了別性是也。此則已屬根大中收，故今獨約前六識言之，明其皆是性具。
分文為四：初破妄執，二明大均，三顯理性，四斥迷惑。
阿難，識性無源，因於六種根塵妄出。汝今徧觀此會聖眾，用目循歷，其目周視，但如鏡中，無別分析，汝識於中次第標指，此是文殊，此富樓那、此目犍連、此須菩提、此舍利弗。此識了知，為生於見？為生於相？為生虗空？為無所因突然而出？阿難！若汝識性生於見中，如無明暗及與色空，四種必無，元無汝見。見性尚無，從何發識？若汝識性生於相中，不從見生，既不見明，亦不見暗，明暗不矚，即無色空，彼相尚無，識從何發？若生於空，非相非見，非見無辨，自不能知明暗色空；非相滅緣，見聞覺知無處安立。處此二非，空則同無，有非同物，縱發汝識，欲何分別？若無所因突然而出，何不日中別識明月？汝更細詳，微細詳審，見托汝睛，相推前境，可狀成有，不相成無，如是識緣，因何所出？識動見澄，非和非合，聞聽覺知，亦復如是，不應識緣無從自出。
十法界六種識心，總名識大，今且就阿難眼識辨之，以例其餘五識。識性無源因於六種根塵妄出者，正明識是緣生，破性計也。汝今徧觀下，重舉因緣生法。此識了知下，推其緣生無性。
舉因緣中，辨於根識不同之相。循歷、周視，先辨根相，即前文根大中所謂見大，此是第八識之見分，寄於浮、勝二種眼根，任運了境，無別分析，故喻以但如鏡中，然不同鏡之無知也。汝識於中次第標指等，次辨識相。此中眼識與同時意識亦復有別，佛雖不說，理合知之。若但親緣文殊、舍利等相，不帶名言者，則是眼識功能。若起文殊、舍利等名言，即是同時意識功能。又眼識所緣文殊、舍利等相，但是托彼文殊、舍利本質之境，變起眼識家自相分境而為所緣，非即緣彼文殊、舍利實體；以文殊、舍利實體，乃阿難第八識之相分，是彼見大之所緣緣故也。
推無性中，先立四句，然後一一推破。初破生於見中，二破生於相中，文皆可知。三破生於空者，夫空則既非是相，亦非是見。非見則無所辨，自不能知明暗色空；非相則滅前緣，何處可用見聞知覺？既是處此二非，為一總俱空耶？為除見相之外，別有一法耶？若一總俱空，則同於無。若別有一法，亦非同於見相之物，縱發汝識，欲何分別乎？四破無因生者，眼識與同時意識皆惟緣現量境，決無日中別識明月之理，因見日故方了別日，則非無因明矣！此以因見、因相、因空同屬因緣，以無因為自然，而並破之。汝更細詳下，勸令更加審究，并破和合不和合也。見精托在汝睛，形相推於前境，但有可狀，則方成有；既不是相，則便成無。如是識緣，既非見、非相、非空，亦非無因，畢竟因何所出？況未達藏性，則識屬動搖，見屬澄靜，理必非和非合；聞聽覺知皆屬澄靜，餘五種識亦皆動搖，亦必非和非合；此破其計和合也。不應識緣無從自出一句，破其轉計不和合性。
若此識心本無所從，當知了別、見聞覺知，圓滿湛然，性非從所，兼彼虗空、地、水、火、風，均名七大，性真圓融，皆如來藏，本無生滅。阿難，汝心麤浮，不悟見聞發明了知本如來藏。汝應觀此六處識心，為同為異？為空為有？為非同異？為非空有？
此以六種識心，均前六大而名七大，顯其皆性皆真，無二無別也。蓋九界眾生於此識及根塵，總未能融通為一。凡外計識中所現緣影為心，計根為身，計塵為物，敵體相對。二乘執根塵為能生，執識心為所生，亦敵體相對。稟通教人，雖知能生之根塵如幻，所生之識亦復如幻，終非一體。稟別教人，雖知一切唯識，而見相二分，不說即妄恒真；及於見相二分之外，別立自證及證自證，仍復相對。孰知見相即自證，自證即見相。自證即藏性，見相亦即藏性。藏性即自證，藏性亦即見相。是故十法界識，即是十法界地、水、火、風、空、根。十法界地、水、火、風、空、根，即是十法界識。今承上文拈出眼識一種，如此離過絕非，始信十法界六識、六根，皆悉圓滿湛然，性非從所，與彼虗空地水火風，一一性真圓融，皆如來藏，無生滅矣！此中了別二字，即指六識。見聞覺知四字，仍指六根。
汝心麤浮下，責其不悟識心本如來藏，而勑令更加觀察也。六處識心為同為異等者，若言其同，則眼識胡不別聲？耳識胡不辨色？若言其異，則耳自聽法，何故身起欽承、口來問義？若言其空，何故了了明明、不可斷滅？若言其有，何故內外中間俱無所在？若言非同，何故性中相知？若言非異，何故用中相背？若言非空，何故覓不可得？若言非有，何故應用無盡？既此六處識心，不是同異空有，亦不是非同、非異、非空、非有，謂非如來藏性而何！蓋藏性隨緣常不變故，所以不是同異空有；藏性不變常隨緣故，所以不是非同、非異、非空、非有也。若迷此妙性，則說同說異，說空說有，說非同異，說非空有，俱為戲論。若達此妙性，則戲論自滅，亦可隨四悉檀，作同異等種種說矣！
汝元不知，如來藏中，性識明知，覺明真識，妙覺湛然，徧周法界，含吐十虗，寧有方所？循業發現！
此明性具十法界六識，識與本覺，皆性皆真也。明知、覺明，即下文所謂性覺妙明本覺明妙，指真如理性言之。前文既以識心均於六大，則今舉一識字，便是全舉七大。人謂七大秪是根、塵、識三，全體虗妄，不是妙明明妙真體；殊不知性識即是明知，覺明即是真識，是故十法界識心，一一無非妙覺湛然，徧周法界。是謂隨緣不變之體，由此故有不變隨緣之用，含吐十虗，何方何所，皆是循於十法界業，而發現為十法界識也。
含吐二字，通於迷悟。且約佛界言之，十世古今始終不離當念，微塵剎土自他不隔毫端，義之如含；一念普觀無量劫，一光普照十方界，義之如吐。然含亦非含，吐亦非吐，故云寧有方所。次約迷情言之，取頻伽瓶，滿中盛空，名之為含；用餉他國，開孔倒瓶，名之為吐。亦復含無所含，吐無所吐，故云寧有方所。以要言之，無不還歸此法界，故含徧十虗；無不從此法界流，故吐徧十虗。相宗所謂集起名心，集則是含，起則是吐也。不言隨眾生心應所知量者，此識即是眾生之心，即是能知之量；前之六大，恐迷情謂是心外實法，故須一一皆云隨心應量；今之識大，既是直指眾生現前之心，但不知其全體即是藏性，故以含吐十虗寧有方所而名狀之，方知向日所認緣影，不惟不是真心，斷斷乎亦不是六識矣！
世間無知，惑為因緣及自然性，皆是識心分別計度，但有言說，都無實義。
凡外計識心是我或是我所，計斷滅者屬邪因緣，計常住者屬於自然。二乘執此六識是因緣生法，無我我所；若惑業俱盡，不復生識，譬如薪盡火滅，火無去處，愛盡涅槃亦復如是，涅槃之界無生無滅，名為自然。稟通教人，以識心即空為因緣，空理無生為自然。稟別教人，以唯識之相，四分皆屬依他起性，名為因緣；唯識之性，即是真如無為，名為自然。此皆不達藏性，終無實義也。惟其藏性即六識性，故彌勒菩薩悟之，得成無上妙圓識心三昧。
已上明性本具相竟。從初卷佛告阿難汝我同氣至此，是正明理性中第三如來答示已竟。
四大眾圓悟二：初經家敘益，二當機偈讚。
初中二：初敘益，二敘儀。
初又二：初略敘，二廣敘。
爾時，阿難及諸大眾，蒙佛如來微妙開示，身心蕩然，得無罣礙。
微妙開示者，由此即性具相之文，方知前來就事顯理之文，一一皆是了義極談也。不復妄認四大為自身相，頓悟清淨法身，故身蕩然。不復妄認六塵緣影為自心相，頓悟常住真心，故心蕩然。知此妄身妄心，不離法身妙心，如漚不離海，塵不離空。漚之與塵，豈能為礙於空海，故得無罣礙也。此略敘悟門，亦是總敘，下之廣敘即別敘耳。
二廣敘又二：初圓悟三大，二結屬真因。
初又三：初悟性量，即是相大；二悟性體，即是體大；三悟性具，即是用大。
是諸大眾，各各自知心徧十方，見十方空，如觀手中所持葉物。
此翻前一迷為心決定惑為色身之內之迷情也，既領七大文中周徧法界之義，亦領陰入處界文中性真常中求於去來迷悟生死了無所得之義，亦領辨見文中離一切相等義，亦領徵心文中七處咸非之義矣。
二悟性體，即是體大。
一切世間諸所有物，皆即菩提妙明元心，心精徧圓，含褁十方。
此翻前迷己為物，故於是中觀大觀小之迷情也。具如舉一毛端，便即菩提妙明元心，所以徧能含受十方國土。蓋既領七大文中清淨本然之義，亦領陰入處界文中其性真為妙覺明體等義，亦領辨見文中此見及緣元是菩提妙淨明體等義，亦領徵心文中密顯大佛頂義矣。
三悟性具，即是用大。
反觀父母所生之身，猶彼十方虗空之中吹一微塵，若存若亡；如湛巨海流一浮漚，起滅無從。
此翻前以動為身以動為境，譬如澄清百千大海棄之，惟認一浮漚體之迷情也。惟心所現，故云若存；心外無體，故云若亡。因緣和合虗妄有生，故其起無所從來；因緣別離虗妄名滅，故其滅無所從去。蓋既領七大文中性色真空性空真色循業發現等義，亦領陰入處界文中幻妄稱相等義，亦領辨見文中汝身汝心皆是妙明真精妙心中所現物等義，亦領徵心文中眼不能見義矣。以此為性具并用大者，虗空具足眾塵，塵塵之性，元即空性；巨海具足眾漚，漚漚之性，無非海性故也。
了然自知，獲本妙心，常住不滅。
指彼十界依正色心等法，總不離我現前一念介爾之心。此心體本離過絕非，相本豎窮橫徧，用本具足恒沙。總三義而惟是一心，即一心而宛然三義。的是人人本有之妙心，從來常住不滅，所謂無始菩提涅槃元清淨體，依此脩行，乃能得成無上菩提者也。如來最初即語阿難，一切眾生生死相續，皆由不知常住真心性淨明體，今乃了然知之，雖是故物，義如新獲矣！
禮佛合掌，得未曾有，於如來前，說偈讚佛：
從來未悟，今日始悟，故曰得未曾有。受益既深，感恩自切，故讚佛發願，所以報佛恩也。
二當機偈讚二：初讚歎述益，二誓願請加。
初中二：初讚圓常人法，二述所證淺深。
妙湛總持不動尊，首楞嚴王世希有。
此中初一句指能說人，次四字述所說法，後三字總讚人法皆希有也。由阿難徹悟自己心性，方知佛所證極，與我之所本具，毫無差別，故矢口而讚。只須妙湛總持不動六字，収盡三卷經文妙旨，亦収一題妙旨，亦便吸取下文妙旨，亦能該攝一代時教，乃至十方三世一切佛法妙旨。今當一一點示，不與舊解同也。
言妙湛者，即是隨緣常不變義。言總持者，即是不變常隨緣義。言不動者，即是隨緣不變、不變隨緣無二體義。敘悟中云：心徧十方，空如葉物，即妙湛也；父母生身，如塵如漚，即總持也；物即妙心，心精含褁，即不動也。又三義惟是一心，故名妙湛；一心宛具三義，故名總持；非一非三，而三而一，故名不動。一切眾生，是理即妙湛總持不動；聞名生解，是名字即妙湛總持不動；起圓止觀，是觀行即妙湛總持不動；六根清淨，是相似即妙湛總持不動；無明初破，是分證即妙湛總持不動；圓滿徹證，是究竟即妙湛總持不動。今稱究竟證者，故名為尊，所謂十號具足，天中之天、聖中之聖，九法界世間所共尊也。
收前七大妙旨者。周徧法界，故名妙湛；性色真空性空真色循業發現等，故名總持；清淨本然，故名不動。又三即一，故妙湛；一即三，故總持；非一非三，而三而一，故不動。約究竟，故稱尊也。
收前陰入處界妙旨者。性真常中求於去來迷悟生死了無所得，故妙湛；幻妄稱相，故總持；其性真為妙覺明體，故不動。一三、三一，乃至究竟稱尊，如上說。
收前辨見妙旨者。見與見緣并所想相如虗空華本無所有，故妙湛；本是妙明無上菩提淨圓真心，妄為色空及與聞見，故總持；此見及緣元是菩提妙淨明體，故不動。又離一切相，故妙湛；即一切法，故總持；無是非是，故不動。又面皺變而見不皺變，為妙湛；無生滅而捨生趣生，為總持；生滅與不生滅，惟是一心，為不動。又主、空，為妙湛；主必有客，空必具塵，為總持；主之與客，空之與塵，實無二性，為不動也。
收前徵心妙旨者。正顯七處咸非，為妙湛；旁顯七處皆是，為總持；理實無非無是，即非即是，為不動也。悟妙湛故，即奢摩他最初方便；悟總持故，即三摩鉢提最初方便；悟不動故，即禪那最初方便。又悟妙湛總持不動言三即一，是奢摩他最初方便；悟妙湛總持不動舉一即三，是三摩鉢提最初方便；悟妙湛總持不動非一非三、而三而一，是禪那最初方便。又悟妙奢摩他、三摩、禪那言三即一，成今妙湛；悟妙奢摩他、三摩、禪那舉一即三，成今總持；悟妙奢摩他、三摩、禪那非一非三、而三而一，成今不動也。
收一題妙旨者。如來密因修證了義，名妙湛；諸菩薩萬行首楞嚴，名總持；大佛頂，名不動。又二修全在一性，名妙湛；一性具足二修，名總持；性修不二，名不動。又首楞嚴者，名一切事畢竟堅固，謂陰入處界七大，畢竟空故稱妙湛，畢竟假故稱總持，畢竟中故稱不動。乃至三一、一三，究竟名尊，具如上說。又具足萬行者，該具名妙湛，積具名總持，性具名不動，乃至三一、一三等如上說。又密因者，了因佛性名妙湛，緣因佛性名總持，正因佛性名不動；性具三因名不動，修中三因名妙湛，證發三因名總持。乃至三一、一三等如上說。又不動故稱大，妙湛故稱佛，總持故稱頂。又妙湛故相大，總持故用大，不動故體大。又妙湛故自覺，總持故覺他，不動故覺滿。又妙湛故頂不可見，總持故從頂發輝，不動故頂相最尊。乃至各各三一、一三如上說，究竟稱為世尊亦如上說。
吸取下文妙旨者。如來藏本妙圓心十界俱非，故妙湛；如來藏元明心妙十界俱即，故總持；如來藏妙明心元離即離非、是即非即，故不動。乃至三一、一三如上說。又圓真實故妙湛，通真實故總持，常真實故不動。三一、一三等亦如上說。
該攝一代時教乃至十方三世一切佛法妙旨者，佛法雖多，不出權實，為實施權，開權顯實，一切如來說法儀式，總不出此。今知九界性即佛界性，故妙湛；佛界性即九界性，故總持；一性一切性，一切性一性，故不動也。開權顯實，故稱妙湛；為實施權，故號總持；權實不二，故名不動。以要言之，報身智慧名妙湛，應身功德名總持，法身理體名不動。又一切智名妙湛，道種智名總持，一切種智名不動。該具功德名妙湛，積具功德名總持，性具功德名不動。真諦之理名妙湛，俗諦之理名總持，中諦之理名不動。是故三身皆妙湛，三即一故；三身皆總持，一即三故；三身皆不動，非一非三、而三而一故。
今阿難一語便即讚盡，自非圓悟，安得有此！舊謂妙湛領顯見義，總持領陰入處界義，不動領七大義，失於妙旨甚矣！
首楞嚴王，即全性成修三昧之名，具如玄義及初卷釋，今知徵心辨見四科七大等文，無非顯此三昧之體性也。希有者，九界眾生未悟藏性，未具佛德，不能說此三昧，亦未嘗聞此三昧，故為希有，今始得聞之耳。
消我億劫顛倒想，不歷僧祇獲法身。
億劫顛倒想者，即無始以來認悟中迷之妄想也。依此妄想，故有九法界中因緣自然和合不和合等種種戲論。今知隨緣不變、不變隨緣妙性，故戲論妄想頓消，而本有法身斯獲也。既言法身，必具般若、解脫，與別教所明素法身不同。若欲點示，則倒想消處，即是解脫；能消之智，即是般若。然此法身三德，向本無減，但在迷不覺，僅有其理，義之如失；今從迷得悟，始覺有功，名之為獲，而有五位淺深不同，所謂名字獲、觀行獲、相似獲、分證獲、究竟獲也。阿難內祕外現，則其本地密獲不可妄測，但據迹中顯獲，的在圓教初信，對彼藏教，位齊初果，故下文云：汝今已得須陀洹果，明文在茲。惟其方證初信，是故還須定境修觀，以為證入初住華屋之門。當知墮婬室時尚是凡夫，所以無無漏戒，但有律儀，須佛極救，而七處計心之文，全是見惑所攝耳。舊註紛紛，不惟罔識如來所說藥相，亦復不知阿難所示病相矣。
二誓願請加三：初發大願，二請佛加，三喻不退。
願今得果成寶王，還度如是恒沙眾，
將此深心奉塵剎，是則名為報佛恩。
伏請世尊為證明，五濁惡世誓先入，
如一眾生未成佛，終不於此取泥洹。
初一偈是四弘誓願，次一偈是增上誓願。願今得果成寶王者，期心妙覺極果，是欲證十界道滅，所謂佛道無上誓願成，兼攝法門無量誓願知也。還度如是恒沙眾，是欲滅十界苦集，所謂眾生無邊誓願度，兼攝煩惱無盡誓願斷也。此四弘誓依無作四諦而發，故名深心。
次增上誓中，五濁惡世誓先入，是勇猛增上。蓋五濁眾生剛強難化，今達藏性平等無二，方無所畏；又同體大悲，如父母於子，病者加憐故也。如一眾生未成佛二句，是弘毅增上。由達藏性豎窮橫徧，故不遺一眾生，亦不憚盡未來際；又同體大悲，如父母於子，等生愛念故也。泥洹，亦云涅槃，此翻滅度。
大雄大力大慈悲，希更審除微細惑，
令我早登無上覺，於十方界坐道場。
證法體故稱大雄，具智斷故稱大力，能與拔名大慈悲。大力是妙湛德，大慈悲是總持德，大雄是不動德。又此三即一故妙湛，此一即三故總持，此三非一非三而三而一故不動。又證妙湛總持不動理體，故名大雄；具妙湛總持不動智照，故名大力；起妙湛總持不動妙用，名大慈悲也。微細惑者，據下文，佛告阿難：汝今已得須陀洹果，已滅三界眾生世間見所斷惑，即上文所謂消我億劫顛倒想也；又云：然猶未知根中積生無始虗習，彼習要因修所斷得，此指三界思惑；又云：何況此中生住異滅分劑頭數，此指界外別惑，即今所謂微細惑也。無上覺，即究竟覺。由細惑除，便登妙覺，所謂明極即如來也。十方界，即寂光、實報，方便、同居一切國土，所謂一人成佛時，法界皆為一佛之依正也。
舜若多性可銷亡，鑠迦羅心無動轉。
舜若多，此云空。空無可銷，但漚滅空本無，猶可云銷。鑠迦羅，此云金剛，以喻稱性所發堅固誓願之心，同於藏性，故終無動轉也。
大科正明理性已竟。
二廣破餘疑。上文就事顯理，即性具相，圓頓妙理，昭揭無餘，所以當機圓悟，永斷疑情。今則別為二乘之人法執重者，雙騰二疑，以求答示，兼窮起妄之元，俾知迷悟無性，從此便可稱性起修、修非性外矣！
分文為二：初明事理性相本融，二明迷悟因緣無性。
初中三：初疑請，二許宣，三正說。
初又二：初敘敬，二歎述。
爾時，富樓那彌多羅尼子，在大眾中即從座起，偏袒右肩，右膝著地，合掌恭敬而白佛言：
偏袒右肩者，正坐聽法，本皆通肩披衣，今起座問法，故偏袒以表敬順也。右膝著地，名為胡跪，亦表敬順之意。合掌以表一心。以上總是恭敬之儀。
二歎述又二：初歎教，二述請。
大威德世尊，善為眾生敷演如來第一義諦。
智能斷惑，故名大威；悲能利生，故名大德。又折伏眾生故言威，攝受眾生故言德。折攝並用，如父如母，故言大威德世尊也。如來第一義諦者，歎前所說就事顯理，即性具相，皆第一義，惟有如來能諦了之，故稱如來第一義諦。
二述請又三：初總述疑情，二別述二難，三請佛開示。
世尊常推說法人中我為第一，今聞如來微妙法音，猶如聾人逾百步外聆於蚊蚋，本所不見，何況得聞？佛雖宣明，令我除惑，今猶未詳斯義究竟無疑惑地。世尊，如阿難輩，雖則開悟，習漏未除，我等會中登無漏者，雖盡諸漏，今聞如來所說法音，尚紆疑悔。
此先述其疑狀，并出其致疑之由也。聾人，喻聲聞無中道智慧。百步外，喻佛境界去己甚遠。蚊蚋，喻中道微妙法音。本所不見，喻聲聞慧眼不見佛中道境。何況得聞，喻無明聾障不聞所詮實義。此述其疑狀也。阿難一輩所知障輕，故先開悟；煩惱障重，故習漏未除。我等羅漢煩惱障輕，故盡諸漏；所知障重故，尚纏疑悔。此出其致疑之由，由於所知障重也。
二別述二難又二：初從陰入處界文中起理違事難，二從七大文中起相違性難。
世尊，若復世間一切根塵陰處界等，皆如來藏，清淨本然，云何忽生山河大地諸有為相，次第遷流，終而復始？
意謂陰入處界既皆藏性真理，真不容妄，云何現見種種妄相，此妄從何而生？蓋不達如來指妄即真，無妄可撥之旨故也。
又如來說地水火風本性圓融，周徧法界，湛然常住。世尊，若地性徧，云何容水？水性周徧，火則不生，復云何明水火二性俱徧虗空，不相陵滅？世尊，地性障礙，空性虗通，云何二俱周徧法界？
意謂地水火風等，一若周徧，更不容他。葢不達如來全性即相、全相即性之旨，而妄以堅礙為地性，潤濕為水性等故也。
而我不知是義攸往。惟願如來宣流大慈，開我迷雲，及諸大眾。
作是語已，五體投地，欽渴如來無上慈誨。
攸往，猶言所歸。開我迷雲及諸大眾，猶言開我及大眾之迷雲。
爾時，世尊告富樓那及諸會中漏盡無學諸阿羅漢：如來今日普為此會宣勝義中真勝義性，令汝會中定性聲聞，及諸一切未得二空迴向上乘阿羅漢等，皆獲一乘寂滅場地，真阿練若正修行處。汝今諦聽，當為汝說。
富樓那等欽佛法音，默然承聽。
有學已悟，故獨告無學人也。前文就事顯理，即性具相，無非勝義。今更破盡事理性相餘疑，名勝義中真勝義性，非於前勝義外別有所加，但令真性倍昭明耳。定性聲聞，偏指不迴心者。未得二空，謂但證人空，未證法空，然肯迴心向大，非定性也。一乘寂滅場地者，即如來藏妙真如性，唯一佛乘，本來寂滅。依此為本修因地，方是真正無喧雜處，而為全性起修之正行也。今說此法，無論迴心與不迴心，皆令得悟，正可為法華前陣。若至法華，則已開佛知見，更無不迴心者，亦不勞重開示矣。
三正說二：初答迷真起妄，以釋理違事難。二答相隨性徧，以釋相違性難。
初中二：初總辨真覺，二別明迷悟。
初又二：初直指覺性本來寂照，二雙破覺非明與不明。
佛言：富樓那，如汝所言，清淨本然，云何忽生山河大地？汝常不聞如來宣說性覺妙明、本覺明妙？
富樓那言：唯然，世尊，我常聞佛宣說斯義。
此先指出本來覺性，不屬迷悟，以為迷悟之所依也。性覺、本覺，秪有二名，終無二體，不改名性，固有名本。妙明、明妙，不過交互言之，顯其寂而常照、照而常寂，迷之所不能減、悟之所不能增也。滿慈雖曰常聞，實未達其旨趣，故佛得以兩關勘之。
佛言：汝稱覺明，為復性明，稱名為覺？為覺不明，稱為明覺？
富樓那言：若此不明名為覺者，則無所明。
佛言：若無所明則無明覺，有所非覺；無所非明，無明又非覺湛明性。
此文三節。初佛言下，是以明與不明雙徵。次富樓下，是單領明邊而以不明為非。三佛言下，是雙破明與不明皆非也。舊解紛紛，傷文失旨，今不暇辨，但直釋出，令義昭然。
初文不必穿鑿令深，但淺淺問云：汝所稱覺明者，為復性有所明而稱名為覺，為覺乃不明者而稱為明覺乎？此故立明與不明兩關以勘驗之。富樓那即便答云：若此不明名為覺者，則無所明。意顯必有所明，方可稱覺，是竟墮在明之一關矣！佛遂雙破之云：汝謂若無所明則無明覺，意必取有所明，不知有所便非覺性矣！既破其所領之非，恐彼轉計無明，故又牒破之曰：無所又復非明，而無明又非覺湛明性也。有所非覺句，顯此覺性不墮明之一關。無所非明二句，顯此覺性不墮不明一關。惟其非明不明，故本來不屬迷悟，而得為迷悟作本也。
二別明迷悟二：初明眾生迷真成妄，二明諸佛悟妄惟真。
初中又三：初明所起妄因，二明所感妄果，三結果歸因。
性覺必明，妄為明覺，覺非所明，因明立所，所既妄立，生汝妄能，無同異中熾然成異；異彼所異，因異立同；同異發明，因此復立無同無異；如是擾亂，相待生勞，勞久發塵，自相渾濁，由是引起塵勞煩惱。
此正顯一念無明心中，頓具世界、眾生、業果三種相續之因也。性覺必明一句，即前性覺妙明本覺明妙之義，謂性覺必具真明，此明不是有所之妄明，亦不是冥然不覺之無明也。但真如本有隨緣之用，由其無始以來曾未悟故，不覺念起而妄為明覺，是故覺性元非所明。由此妄明，遂立妄所。所既妄立，隨即生汝妄能。於是本無同異法性之中，熾然遂成能所二法之異矣！此非世界相續之張本乎？又復異於彼之所異，因異復立妄同，此非十方虗空之張本乎？又既有同異發明，因此復立無同無異，豈非眾生相續之張本乎？夫一念無明不起則已，起則必成能所之異。有異則必有同，有異有同，則必有無同無異。如此諸法森然頓起，擾亂性真，兩兩相待，安得不生勞慮。勞慮既久，安得不發妄塵。既有妄塵，安得不相渾濁。由是引起塵勞煩惱，豈非業果相續之張本乎？是知三相續因，總不離於一念無明也。
此文舊以三細六麤釋之，義亦可然，但令文勢斷續，經旨難明，今故不用。設欲配之，亦無不可。妄為明覺，即無明業相。立所，即境界相。妄能，即能見相。境界是相分，能見是見分，此之二分，起必同時，故起信論先能後所，此中先所後能，各從語便，實不相違。已上是三細也。次相待生勞，即六麤中智相。勞久，即相續相。發塵，即執取相。自相渾濁，即計名字相。塵勞煩惱，即業相及業繫苦相也。無明不覺生三細，境界為緣長六麤。不依本覺，安有無明？不依無明，安有境界？不緣境界，安有六麤？攝六麤秪歸見相，攝見相秪屬無明，攝無明不離本覺，可謂全真成妄、全妄即真矣！
二明所感妄果二：初牒上略明二相，二廣顯三種相續。
起為世界，靜成虗空，虗空為同，世界為異；彼無同異，真有為法。
承上一念無明，既具三細六麤諸相，由是起為世界，靜成虗空，當知十方虗空秪是妄心中之同相所成，種種世界秪是妄心中之異相所成，則無情空界不離妄心明矣！又彼同異發明所立無同無異，即是有情眾生。謂之曰同，則身命各異；謂之曰異，則四大是均，心識亦均；故名無同無異。然此無同異法，乃是因於同異發明而立，的是有為之法，與上文本無同異之覺性，實不侔矣！此可見有情眾生，亦秪是妄心中之無同異相而已。
二廣顯三種相續三：初明世界相續，二明眾生相續，三明業果相續。
覺明空昧，相待成搖，故有風輪執持世界。因空生搖，堅明立礙，彼金寶者明覺立堅，故有金輪保持國土。堅覺寶成，搖明風出，風金相摩，故有火光為變化性。寶明生潤，火光上烝，故有水輪含十方界。火騰水降，交發立堅，濕為巨海，乾為洲潬，以是義故，彼大海中火光常起，彼洲潬中江河常注。水勢劣火，結為高山，是故山石擊則成𦦨，融則成水。土勢劣水，抽為草木，是故林藪遇燒成土，因絞成水。交妄發生，遞相為種，以是因緣，世界相續。
此正明世界相續，不離一念無明心也。由妄為明覺，因明立所，因所彰能，能為妄覺，所為頑空。妄覺是明，頑空是昧，二法相待，法爾成搖，故有風輪執持世界。可見一切風輪，秪是一念中之動相耳。空既生搖，對動成靜，故曰堅明立礙，謂於妄明之中，堅立一種礙相以與動相對也。彼世界之金寶，即汝妄明覺體所立堅相，故有金輪保持國土。可見一切金輪，秪是一念中之堅相耳。於妄心中堅覺之寶既成，搖明之風復出，以心中妄動之風，摩心中妄立之金，故有火光為變化性，無而忽有，有而忽無，可見一切火大，秪是一念中之動靜二相所摩成耳。妄心堅覺之寶明既能生潤，妄心變化之火光又復上烝，故有水輪含十方界。可見一切水大，秪是一念中之金火二妄所烝成耳。一念妄心既已全具四大，於四大中，火性常騰，水性常降，交互發生，立諸堅礙，遂有山河大地。水勝則濕，為巨海；火勝則乾，為洲潬。大者為洲，小者為潬。然大海亦心中妄火互立，故得火光常起；洲潬亦藉心中妄水互立，故得江河常注也。若妄心中之水勢甚劣，火勢甚勝，則結為高山。由此山石秪是妄心水火結成，故擊則成𦦨，融則成水。若妄心中之土勢甚劣，水勢甚勝，則抽為草木。由此草木秪是妄心水土抽出，故燒還成土，絞還得水。可見地水火風，全是妄心中物。以此妄物，於妄心中交互發生，遞相為種，以是因緣妄有世界相續。除却妄心之外，安有少許實法可得耶？此雖答示迷真成妄，理不違事，而海中火起等義，即可密釋相違性之難端；至後相傾相奪，隨為色空等義，又可兼釋理違事之餘惑。良由諦理圓微，故使佛語巧妙若此。珍之！味之！
又復應知，文中似惟顯示同居世界相續之相，而方便、實報二種世界相續亦不外。此以不達妄心中四大即空，故有同居世界相續；以不達妄心中四大假名無量，故有方便世界相續；以不達妄心中四大即中，故有實報世界相續也。
此文舊以五行生尅訓之，甚違經旨。經顯一切惟心，乃用世間妄計為解，安得相蒙？且如由石擊𦦨融水，於五行之說云何會通？若以石屬金，則金能生水，烏能又生於火？若以石為土，則水火皆不應生。又林燒成灰，可云火能生土；因絞成水，豈是木反生水？故知世間五行，元無實義，不應以彼而釋此也。
然儒宗太極兩儀之說，却與此經暗合。但彼不說惟心所現，便非正因緣境。今不避繁文，試一點出。經文所稱覺明空昧，即彼所稱太極；太極圓中半白半黑，黑表空昧，白表覺明也。相待生搖，風輪持世，即彼所謂太極動而生陽，以其周行地外，計以為天也。堅明立礙，金輪持國，即彼所謂動極復靜，靜而生陰。以其成形於內，計以為地也。火光為變化性者，即彼所謂體陰用陽，離之象也。水輪含十方界者，即彼所謂體陽用陰，坎之象也。所以先天八卦，乾南坤北，離東坎西，正彷彿此惟心四大；但不達惟心，故云太極生兩儀，兩儀生四象耳。火騰水降等者，即彼所謂後天八卦。水火為政，故離南坎北，以表騰降之象也。大約儒門計風金二大為天地之體，計水火二大為天地之用，然後具生後天五行。不知太極動靜，全是當人妄心動靜，依此妄動妄靜，妄有世界相續，豈有五行實法能相生尅哉！惟周子先悟道於東林，故作太極圓說，欲人了知太極本非心外實法，只是無明迷於覺性，妄成阿賴耶識，而此無明全體虗妄，了無自性可得，故點破云：無極而太極。謂此太極本無所謂太極，但是從無住本立一切法耳。後儒不達，更推無極為太極本，失旨甚矣！又孔子易傳亦云易有太極，乃密指易理為隨緣不變、不變隨緣之藏心，特以機緣未到，不得明言，此又菩薩苦心，不可不知。
復次，富樓那，明妄非他，覺明為咎。所妄既立，明理不踰。以是因緣聽不出聲，見不超色，色香味觸六妄成就，由是分開見覺聞知。同業相纏，合離成化。見明色發，明見想成；異見成憎，同想成愛；流愛為種，納想為胎；交遘發生，吸引同業，故有因緣生羯羅藍、遏蒲曇等。胎卵濕化，隨其所應，卵惟想生，胎因情有，濕以合感，化以離應。情想合離，更相變易，所有受業，逐其飛沉。以是因緣，眾生相續。
此明眾生相續，亦不離一念無明心也。故牒前文而示之曰：復次眾生之明妄非他，即是覺性起於妄明為咎。由其所妄既立，遂使能明之理不逾。以是因緣，聽不出聲，見不超色。所中之色聲香味觸法六妄成就，由是分開妄能而為見覺聞知之六根，此即前文所謂結暗為色，後文所謂見精映色、結色成根等也。既有此虗妄六根，則念念執之為我，如頻伽瓶滿中擎空，遂為生死輪迴之本，必招胎卵濕化之形。胎卵二生，則同業相纏；濕化二生，則合離成化。且如胎生之始，由彼虗妄六根中陰之身，於有緣處見有一點明相，所欲之色發現在前。依此明見，便成婬欲之想。男見父而憎，女見母而憎。男見母而妄想謂妻故成愛，女見父而妄想謂夫故成愛。流注此愛以為受生種子，納彼妄想於父精母血之中而得成胎。此由男女交遘發生，吸引彼同業有緣之中陰，故有因緣生初七日之羯羅藍，猶如凝滑；二七日之遏蒲曇，其狀如皰；三七日之蔽尸，猶如軟肉；四七日之羯南，猶如堅肉；五七日之鉢羅奢佉，分開四支，名為形位；乃至十月而出胎也。如此胎卵濕化四生，隨其所感業緣而隨應之。卵惟想生，如雄鳴上風，雌鳴下風之類。此與七趣文中情想不同。彼以思善為想，念惡為情；此以男女愛慕為想，綢繆為情也。惟想故藉四緣生：一業、二父、三母、四煖，以羯羅藍為初生相。因情故藉三緣生，一業、二父、三母，以遏蒲曇為胎卵漸分之相。合感故藉二緣生，一業、二濕，以蔽尸為初生相。離應故惟一緣生，所謂業力，以羯南為初生相。眾生無始以來，或情變為想，想易為情，合變成離，離易為合等，更相變易，種種不同。所有受業，無不隨業成報。逐其善業，則四生皆有飛舉之樂。逐其惡業，則四生皆有沉墜之苦。以是因緣眾生相續，明其但是覺明為咎，更無他因也。
此雖但明六凡眾生相續之相，而方便、實報土中三乘眾生相續，亦可例知。所謂投真諦胎，投俗諦胎，投中諦胎；出見思卵殻，出塵沙卵殻，出無明卵殻；見思習潤、塵沙習潤、無明習潤，潤即是濕；空觀化，假觀化，中道化；乃至界外情想合離，以理思之。
富樓那，想愛同結，愛不能離，則諸世間父母子孫相生不斷，是等則以欲貪為本。貪愛同滋，貪不能止，則諸世間胎卵濕化，隨力強弱遞相吞食，是等則以殺貪為本。以人食羊，羊死為人、人死為羊，如是乃至十生之類，死死生生，互來相噉，惡業俱生窮未來際，是等則以盜貪為本。汝負我命，我還汝債，以是因緣，經百千劫常在生死。汝愛我心，我憐汝色，以是因緣經百千劫常在纏縛。惟殺、盜、婬三為根本，以是因緣業果相續。
此明業果相續，總不離一念妄貪也。真如不守自性，妄為明覺，最初一念貪明，己為眾貪之本。由其所貪益劣，造業益惡，感果益苦。一切瞋、癡、慢等，皆由貪生，故獨指三貪為業果根本也。十生者，於十二類生中，惟除土木金石、空散消沉，不可食故。互來相啖為盜貪者，不與而取名之為盜。畜生何嘗肯與人食？橫取食之，盜莫大焉。故約互傷名殺，約互取名盜，此特舉業之最重者言耳。若統論惡業，則有十惡，不止身三。又統論業果，則有善、惡、不動三業，招感三界有漏苦、樂、不動三果。故下文云：有名鬼倫，無名天趣，有無相傾，起輪迴性也。又偏真業感方便果，緣了業感實報果，通前三界業果，總是迷中妄業妄果，如水成氷。惟稱性業，感寂光果，即是悟中真業真果，如水成氷。又婬論事婬、理婬，殺論事殺、理殺，盜論事盜、理盜，以成同居、方便、實報三種業果相續，可以意知。文中汝負我命，我還汝債二句，互相影略，結成殺盜二貪。汝愛我心，我憐汝色二句，亦互相影略，結成欲貪。餘並可解。
富樓那，如是三種顛倒相續，皆是覺明明了知性，因了發相，從妄見生。山河大地諸有為相，次第遷流，因此虗妄，終而復始。
前已尅示從因感果，今更結屬果惟妄因，別無實法也。三種顛倒相續者，始則似有世界乃有眾生，有眾生乃有業果；後則由業果不斷故眾生不斷，由眾生不斷故世界不斷。然皆非心外有實顛倒，不過皆是覺明體中，妄生明了知性，因此妄了，發起所知妄相，從於妄有能見而生耳。
此中明了知性，即牒前妄為明覺，是業相也。因了發相，即牒前因明立所，是境界相也。從妄見生，即牒前生汝妄能，從此妄能生一切法，是能見相也。今之山河大地諸有為相，次第遷流，不過因此虗妄微細三相為本，遂成六麤諸相，終而復始，豈有他哉！
二明諸佛悟妄惟真二：初領義起疑，二舉喻答釋。今初富樓那言：若此妙覺本妙覺明，與如來心不增不減，無狀忽生山河大地諸有為相；如來今得妙空明覺，山河大地有為習漏，何當復生？
此領上文眾生迷真成妄之旨，而翻疑真能起妄也。故曰：若此眾生所具妙覺之體，本來如此之妙，如此覺明，不假修證，與如來心不增不減，而無狀忽生山河大地諸有為相，則如來今得妙空明覺，乃與眾生元始一般，不識山河大地有為習漏，何時亦當無狀復生耶？據此問意，有二種迷：一者不達只今眾生現行無明，及所見山河大地，元非實有；二者不達生佛雖復理同，一惟性德，一有修德；故佛須以四喻而兼答之。
二舉喻答釋二：初喻妄因妄果其體本真，二喻真智真斷不重起妄。
佛告富樓那：譬如迷人於一聚落惑南為北，此迷為復因迷而有？因悟而出？
富樓那言：如是迷人，亦不因迷，又不因悟。何以故？迷本無根，云何因迷？悟非生迷，云何因悟？
佛言：彼之迷人正在迷時，倐有悟人指示令悟，富樓那，於意云何，此人縱迷，於此聚落更生迷不？
不也，世尊。
富樓那，十方如來亦復如是。此迷無本，性畢竟空，昔本無迷，似有迷覺。覺迷迷滅，覺不生迷。亦如翳人見空中華，翳病若除，華於空滅。忽有愚人於彼空華所滅空地，待華更生，汝觀是人為愚為慧？
富樓那言：空元無華，妄見生滅。見華滅空，已是顛倒，敕令更出，斯實狂癡，云何更名如是狂人為愚為慧？
佛言：如汝所解，云何問言：諸佛如來妙覺明空，何當更出山河大地？
初迷方喻，以喻妄因本空；二空華喻，以喻妄果非有；所以開其實有現行無明及山河大地之迷。意謂眾生分中，尚無無明及山河大地生相，況諸佛乎？文並可知。
又如金鑛雜於精金，其金一純，更不成雜；如木成灰，不重為木；諸佛如來菩提涅槃亦復如是。
金喻菩提智德無變，灰喻涅槃斷德無生，所以開其但知性德，不知修德之迷。意謂精金已經煅鍊，木灰已自燒成，豈同在纏本覺而已。
然本妙覺明，妙空明覺，離過絕非，言辯莫及，故須合此四喻，方可庶幾。若但用前二喻，未顯生佛永殊；若但用後二喻，未顯生佛平等。今以後喻合前，則知六而常即；以前喻合後，則知即而常六。又依前二喻，不須移方滅華，但貴指迷拭翳，則知無修而修；依後二喻，雖用紅爐烈火，原是本具金灰，則知修而無修矣！
二答相隨性徧，以釋相違性難二：初牒問，二正答。
富樓那，又汝問言：地水火風本性圓融，周徧法界，疑水火性不相陵滅。又徵虗空及諸大地俱徧法界，不合相容。
此牒其第二從七大中所起相違性難而答之也。
二正答二：初舉喻，二法合。
富樓那，譬如虗空，體非羣相，而不拒彼諸相發揮。所以者何？富樓那，彼太虗空日照則明，雲屯則暗，風搖則動，霽澄則清，氣凝則濁，土積成霾，水澄成映。於意云何，如是殊方諸有為相，為因彼生？為復空有？若因彼生，富樓那，且日照時，既是日明，十方世界同為日色，云何空中更見圓日？若是空明，空應自照，云何中宵雲霧之時不生光耀？當知是明，非日非空，不異空日。
此中譬如虗空下，先舉喻顯其相容。於意云何下，次推徵示其虗妄也。妙覺明心，無物可譬，權以虗空譬之；而以明、暗、動、清、濁、霾、映七種諸有為相，權喻七大。然不必一一分配，但總顯虗空非七相，不拒七相發揮，以喻藏性非七大，不拒七大發揮而已。
推徵中，但推明相一種以例其餘。若此明相從日而生，不藉虗空，則應十方同為日色，云何空中更見圓日？若從空生，空應自照，何待日明？若云空日共生，則此明相，那一半是空生？那一半是日生？又設使空日和合成此全明，則日去空在，應有半明，何故全暗？故曰非日非空。然離空日，何處有明？故曰不離空日。既此明相無生無性，當知七相皆無生無性矣。
二法合二：初正合上喻，二重明理性。
觀相元妄，無可指陳，猶邀空華結為空果，云何詰其相陵滅義？觀性元真，唯妙覺明，妙覺明心，先非水火，云何復問不相容者？真妙覺明，亦復如是。汝以空明，則有空現；地水火風各各發明，則各各現；若俱發明，則有俱現。云何俱現？富樓那，如一水中現於日影，兩人同觀水中之日，東西各行，則各有日隨二人去，一東一西，先無準的。不應難言：此日是一，云何各行？各日既雙，云何現一？宛轉虗妄，無可憑據。
真妙覺明亦復如是者，合上太虗空喻也。空明空現、地水火風各各發明各各現者，合上日照則明、雲屯則暗等喻也。俱發俱現，則非太虗之所能譬，故更巧借日影譬之。若知二人所見各是全日，元無二日，則知水火等相，皆是全體藏性，亦無二性矣！故即以法結示之曰：若但觀七大之相，則元是虗妄，無可指陳，猶邀空華結為空果，云何詰其相陵滅義？若深觀七大之性，則全體元真。只此七大惟是妙覺明心，則水本非水，火本非火，云何復問不相容者？先字訓作本字，非先後之先也。倘謂性本先非水火，後來方有水火妄相，則本無今有，性相分途，其去冥諦神我邪計不遠矣！慎之！慎之！
二重明理性三：初明不變隨緣用，二明隨緣不變體，三結責迷情。
富樓那，汝以色空相傾相奪於如來藏，而如來藏隨為色空，周徧法界，是故於中風動空澄、日明雲暗，眾生迷悶背覺合塵，故發塵勞有世間相。我以妙明不滅不生合如來藏，而如來藏唯妙覺明，圓照法界，是故於中一為無量、無量為一，小中現大、大中現小，不動道場徧十方界，身含十方無盡虗空，於一毛端現寶王剎，坐微塵裡轉大法輪。滅塵合覺，故發真如妙覺明性。
此中文有二節。初汝以色空下，是明藏性不變之體，隨九界眾生心，應其所知之量，循業發現為九界七大。次我以妙明下，是明藏性不變之理，隨佛界眾生心，應其所知之量，循業發現為佛界七大也。
初文汝字，雖指滿慈，意實徧指九界眾生，由其生相無明未破，色空情見未忘，故以此色空相傾相奪於如來藏，而藏性不變之體，隨於染緣，以為九界色空，各各周徧法界，猶如太虗不拒諸相發揮，是故於中妄有風動空澄、日明雲暗等事也。此由九界眾生迷於藏性，悶於無明，本有覺性非背而背，虗妄塵相無合而合，故發三惑塵勞，有實報、方便、同居諸世間相也。
次文我字，徧攝十方三世一切諸佛，由其稱本覺性，起始覺智，此智照而常寂，全修即性，故名妙明不滅不生。以此合如來藏不變之體，而如來藏隨於淨緣，唯妙覺明圓照法界，是故一亦藏性、無量亦藏性，小亦藏性、大亦藏性，道場亦藏性、十方亦藏性，身亦藏性、空亦藏性，毛端亦藏性、剎亦藏性，微塵亦藏性、法輪亦藏性。一不為少，無量非多；乃至微塵不小，法輪不大。此由如來達塵非塵，故無滅言滅；了塵即覺，故無合說合；故發真如妙覺明性，惟有如如及如如智也。
二明隨緣不變體。上文已明如來藏性，隨染淨緣具成十界，隨九界心如水成氷，隨佛界心如氷成水；今則指此氷水之性，同一濕性也。
文分為三：初明隨緣不變如實空義，二明隨緣不變如實不空義，三明隨緣不變遮照同時義。
而如來藏本妙圓心，非心，非空、非地、非水、非風、非火；非眼，非耳、鼻、舌、身、意；非色，非聲、香、味、觸、法；非眼識界，如是乃至非意識界；非明無明、明無明盡，如是乃至非老非死、非老死盡；非苦、非集、非滅、非道，非智、非得；非檀那、非尸羅、非毗梨耶、非羼提、非禪那、非般剌若、非波羅蜜多；如是乃至非怛闥阿竭、非阿羅訶、三耶三菩，非大涅槃，非常、非樂、非我、非淨。
此顯藏性正隨緣時，所有十界染淨諸法，隨拈一法，無不皆是圓融真諦，一切俱非，即藏性如實空義，正隨緣而常不變也。言如來藏本妙圓心者，重一圓字，為顯性量。首言非心者，即指心法。次非空乃至非波羅蜜多者，指眾生法。次如是乃至等者，即指佛法。意顯心、佛、眾生，三無差別，一非一切非也。又眾生法中，非空至非意識界，是六凡法，豎三諦中屬於俗諦。非明無明至老死盡是緣覺法，非苦至非得是聲聞法，此二屬於真諦。非檀那至波羅蜜多是菩薩法，并後佛法，同屬中諦。今一切俱非，所謂一空一切空，假、中皆空，不思議大真諦也。緣覺法中言明無明者，由妄明故便有無明，或以初一明字指彼觀因緣智亦可，非今所重，不須辨之。
以是俱非世出世故，即如來藏元明心妙，即心，即空、即地、即水、即風、即火；即眼，即耳、鼻、舌、身、意；即色，即聲、香、味、觸、法；即眼識界，如是乃至即意識界；即明無明、明無明盡，如是乃至即老即死、即老死盡；即苦、即集、即滅、即道，即智、即得；即檀那、即尸羅、即毗梨耶、即羼提、即禪那、即般剌若、即波羅蜜多；如是乃至即怛闥阿竭、即阿羅訶、三耶三菩，即大涅槃，即常、即樂、即我、即淨。
此顯十界染淨諸法，隨拈一法，無不皆是圓融俗諦，一切俱即，即藏性如實不空義，正隨緣而常不變也。以是俱非世出世故，結上起下。非六凡故非世，非四聖故非出世，由其一切俱非，所以一切俱即，故此句宜屬此也。元明心妙，重一妙字，為顯性具。心、佛、眾生，一即一切即。又三諦俱即，所謂一假一切假，空、中皆假，不思議大俗諦也。
以是俱即世出世故，即如來藏妙明心元，離即離非，是即非即。
此顯十界染淨諸法，隨拈一法，無不皆是圓融中諦、一切雙遮雙照，即藏性遮照同時義，正隨緣而常不變也。以是俱即句，亦是結上起下。由此俱非而又俱即，所以即是妙明心元。此句重一元字，為顯性體，心、佛、眾生，一遮照一切遮照。又三諦俱遮俱照，即所謂一中一切中，空、假俱中，不思議大中諦也。離即離非者，雙遣上文俱非俱即二義。是即非即者，雙收上文俱非俱即二義。仍須略約心佛眾生三法、廣約十界三諦以辨其相。所謂離即心、離非心，是即心、是非心，離即空、離非空，是即空、是非空，乃至離即淨、離非淨，是即淨、是非淨等，可以意知，不能繁述。
然此圓融藏性一體三義，徧在十界三諦及心佛眾生三法之中，無不各各圓融。若不再為點示，仍恐讀者封文失旨。請稍陳之。如來既指陰入處界七大等法全是藏性，須就此法以觀藏性。且如佛法之中，舉一如來名號，此如來名，非心、非空、非地、非水，乃至非我、非淨；此如來名，即心、即空，乃至即我、即淨；此如來名，離即離非，是即非即；其餘一切佛法亦復如是。又如眾生法中，舉一地大，此地非心、非空、非地、非水，乃至非我、非淨；此地即心、即空、即地、即水，乃至即我、即淨；此地離即離非，是即非即；其餘一切眾生依正亦復如是。又如心法之中，舉此現前一念介爾之心，此介爾心，非心、非空，乃至非我、非淨；此介爾心即心、即空，乃至即我、即淨；此介爾心離即離非，是即非即；其餘一切諸心心所，亦復如是。由此即事之理，具足即理之事，方成事事無礙法界。否則諸佛所證，非即眾生所有，何名三無差別？思之，思之！
又復應知，此中所顯圓融藏性，即是前三卷中所明，更非別義。蓋一切俱非，即周徧法界義，由其性量廓徹，故不可喚作一物也；一切俱即，即性色真空、性空真色義，及循業發現義，由其性具諸法，故法法皆是也；離即離非、是即非即，即清淨本然義，由其性體妙絕，故遮照同時也。又一切俱非，即性真常中求於去來迷悟生死了無所得義；一切俱即，即幻妄稱相義；離即離非、是即非即，即其性真為妙覺明體義。又一切俱非，即是離一切相；一切俱即，即是即一切法；離即離非、是即非即，即雙收二句。又一切俱非，故指皆是物，無是見者；一切俱即，故微細發明，無非見者；離即離非、是即非即，故曰元是菩提妙淨明體，云何於中有是非是。又一切俱非，故正破七處非心；一切俱即，故密顯七處咸徧；離即離非、是即非即，故名大佛頂首楞嚴王三昧。又一切俱非，故性明；一切俱即，故性淨；離即離非、是即非即，故名常住真心性淨明體。前云勝義中真勝義性，此之謂也。
如何世間三有眾生，及出世間聲聞、緣覺，以所知心測度如來無上菩提，用世語言入佛知見？譬如琴、瑟、箜篌、琵琶，雖有妙音，若無妙指，終不能發。汝與眾生亦復如是，寶覺真心各各圓滿。如我按指，海印發光。汝暫舉心，塵勞先起，由不勤求無上覺道，愛念小乘，得少為足。
三諦圓融之本理，名為如來無上菩提；三觀圓明之智眼，名為佛之知見；豈凡夫滯有、二乘滯空之心所能測度，豈世間因緣自然種種語言所能得入哉！次以琴瑟等物喻現前陰入處界大等，以妙音喻藏性妙理，以妙指喻了義修證。以汝與眾生，合琴瑟等喻；以寶覺真心各各圓滿，合各有妙音喻；以按指，合喻中妙指義；以海印發光，合喻中妙音發義；以汝暫舉心，合無妙指喻；以塵勞先起，合不發妙音喻。海印者，三昧之名，得此三昧，炳現世出世間一切諸法，猶如大海，閻浮提影悉於中現也。由不勤求等者，出其無有妙指之由，由於愛念小乘，所以迷理無明全在，舉心便屬塵勞，不得大用現前也。
二明迷悟因緣無性。前文既舉寶覺真心各各圓滿，但由迷悟不同，致使大用不現。又恐愚者以迷悟因緣為有實法，今故重明其無性也。
文分為二：初答滿慈重徵妄因，二答阿難再執緣起。
初中二：初問，二答。
富樓那言：我與如來，寶覺圓明真妙淨心，無二圓滿，而我昔遭無始妄想，乃在輪迴，今得聖乘，猶未究竟。世尊諸妄一切圓滅，獨妙真常。敢問如來，一切眾生何因有妄，自蔽妙明，受此淪溺？
前文是問山河大地諸有為相生續之因，故明迷真成妄，咎在無明。今文更問無明以何為因，故曰何因有妄也。幽溪云：雖問生妄之因，正欲顯息妄之因，故佛隨以真亦無得答之。
答中二：初明妄本無因，二明真亦無得。
初又三：初立喻，二顯法，三結合。
佛告富樓那：汝雖除疑，餘惑未盡。我以世間現前諸事，今復問汝。汝豈不聞室羅城中演若達多，忽於晨朝以鏡照面，愛鏡中頭眉目可見，瞋責己頭不見面目，以為魑魅，無狀狂走。於意云何，此人何因無故狂走？
富樓那言：是人心狂，更無他故。
除疑者，事理性相已無疑也。餘惑未盡者，迷悟情量猶未捨也。演若達多，此云祠授。愛鏡中頭眉目可見，喻妄取幻境。瞋責己頭不見面目，喻迷背真性。當知凡夫愛妄有而不見真空，二乘愛偏空而不見妙有，菩薩愛萬行而不見中道，別教愛但中而不見法界，皆狂走也。答言是人心狂更無他故，則知妄本無因矣。
佛言：妙覺明圓，本圓明妙，既稱為妄，云何有因？若有所因，云何名妄？自諸妄想展轉相因，從迷積迷，以歷塵劫，雖佛發明，猶不能返。如是迷因，因迷自有。識迷無因，妄無所依，尚無有生，欲何為滅？得菩提者，如寤時人說夢中事，心縱精明，欲何因緣取夢中物？
妙覺明圓，指眾生所具之理性也。本圓明妙，言其不假修成也。真本無妄，則妄性本空，安得有因，有因便非妄矣。如是迷因二句，不是說其因迷生迷，葢因迷因悟，上文已曾雙破，今言如是迷因正因，迷惑不達，無因所以，非有而常自有也。若識得迷本無因，則便知妄想無性，更何所依？最初尚無有生，却後將何為滅？直如夢中之物，醒後安可取哉？
況復無因，本無所有。如彼城中演若達多，豈有因緣自怖頭走？忽然狂歇，頭非外得。縱未歇狂，亦何遺失？富樓那，妄性如是，因何為在？
承上文言夢中之物醒時了不可取，況復此妄一總無因，本無所有。直如達多狂走，終不可言照鏡是其因緣，以人皆照鏡不狂走故。故知忽然狂歇，頭非外得，可喻如來之妙覺明圓；縱未歇狂，亦何遺失，可喻眾生之本圓明妙矣。結妄無因可知。
二明真亦無得二：初法，二喻。
汝但不隨分別世間、業果、眾生三種相續，三緣斷故，三因不生，則汝心中演若達多狂性自歇，歇即菩提，勝淨明心本周法界，不從人得，何藉劬勞肯綮修證？
富樓那等既證無漏，已斷三緣，秪因法執未破，不知世間、業果、眾生三種相續全無實性，是故隨此虗妄分別，便謂有三界可出，有涅槃可證，還似達多怖頭狂走。今但須不隨此虗妄分別，則三緣業已先斷，三種相續妄因亦復不生，而狂性自歇，歇即菩提矣！肯綮者，筋脉聚會之處。何藉劬勞肯綮修證，言不待勞筋苦骨也，此為滿慈輩已斷煩惱者言之。若統論修證要途，則不隨分別，是從理以開圓解；三緣斷故，是從事以起實修。事理雙進，方能直下了當。蓋雖斷三緣而仍隨分別，則成人天二乘偽果；不斷三緣而駕言於不隨分別，則墮善星比丘覆轍；故須事理並進也。又三緣斷故三因不生者，由無殺、盜、婬之業果，則無眾生，無眾生則無世界，如塞源者先竭其流，如破竹者剖先其尾。
譬如有人於自衣中繫如意珠，不自覺知，窮露他方，乞食馳走。雖實貧窮，珠不曾失。忽有智者指示其珠，所願從心，致大饒富，方悟神珠非從外得。
此與法華珠喻不同。彼喻十六王子結緣，繫了因珠，此喻各各自具正因珠也。智者指示其珠，喻如來開示藏性。
二答阿難再執緣起二：初疑問，二示答。
即時，阿難在大眾中，頂禮佛足，起立白佛：世尊現說殺、盜、婬業三緣斷故，三因不生，心中達多狂性自歇，歇則菩提，不從人得。斯則因緣，皎然明白，云何如來頓棄因緣？我從因緣心得開悟。世尊，此義何獨我等年少有學聲聞，今此會中大目犍連及舍利弗、須菩提等，從老梵志聞佛因緣，發心開悟，得成無漏。今說菩提不從因緣，則王舍城拘舍梨等所說自然，成第一義。惟垂大悲，開發迷悶。
此執如來現說因緣之言，而翻難前文排擯因緣之義，所以曲為末世眾生釋疑滯也。
二示答二：初破疑，二誡勸。
初中二：初即喻推破，二合法結顯。
初又二：初立二執，二破二執。
佛告阿難：即如城中演若達多，狂性因緣若得滅除，則不狂性自然而出。因緣自然，理窮於是。
阿難本執下文法喻成難，今即以彼法喻而答釋之。理窮於是者，言汝所執因緣、自然之理，極盡於此而已。下乃破其無實理也。
二破二執又二：初正破二執，二悟本俱非。
初又二：初約頭破，二約狂破。
阿難，演若達多頭本自然，本自其然，無然非自，何因緣故怖頭狂走？若自然頭，因緣故狂，何不自然，因緣故失？本頭不失，狂怖妄出，曾無變易，何藉因緣？
此明頭非自然、因緣，以喻真體非自然、因緣也。先明頭非自然，故云：設使達多頭本自然，則本自其然，無然而非自矣，何因緣故而又怖頭狂走耶？次明頭非因緣，故云：若使自然之頭，實以因緣故狂，何不使此自然之頭，隨於因緣故失？今即本頭不失，而狂怖虗妄出生，其頭曾無變易，何藉於因緣耶？是真體上，決無自然、因緣之理可得矣！
本狂自然，本有狂怖，未狂之際，狂何所潛？不狂自然，頭本無妄，何為狂走？
此明狂非自然、因緣，以喻妄亦非自然、因緣也。先明狂非自然，故云：設使本狂自然，則是本有在怖矣，未狂之際狂於何所潛耶？次明狂非因緣，故云：設使不狂自然，則狂必藉因緣，今頭本無妄，何為狂走？狂豈有因緣耶？是妄法上亦決無自然、因緣之理可得矣。夫真妄二處求，自然、因緣之理俱不可得，則其理不已窮乎？
若悟本頭，識知狂走，因緣、自然，俱為戲論。
悟本頭者，知此頭不變隨緣，故有狂走、狂歇之不同，故非自然；知此頭隨緣不變，不因狂走、狂歇為有無，故非因緣。識知狂走者，知狂無體性，故非自然；知狂無來歷，故非因緣也。
二合法結顯三：初直結法，二重簡非，三正指是。
是故我言，三緣斷故，即菩提心。
此語超略，具足應云：三緣斷故，三因不生，狂性自歇，歇即菩提也。夫言三緣斷故三因不生，則有似因緣矣。而復云即菩提心，則喻如頭非外得，豈因緣乎？又即菩提心，則有似自然矣。而必以三緣斷故，方為歇即菩提，則喻如狂歇方悟本頭，豈自然乎？全性成修，全修顯性，此真無戲論法也。
菩提心生，生滅心滅，此但生滅；滅生俱盡，無功用道。若有自然，如是則明自然心生，生滅心滅，此亦生滅。無生滅者名為自然，猶如世間諸相雜和成一體者名和合性，非和合者稱本然性。
此恐生滅情計未忘，還於無戲論法而起戲論，故須重重簡拂之也。意謂我所言三緣斷故即菩提心者，非謂有三緣可滅，有菩提始生也。若逐語生解，妄計有菩提心生，生滅心滅，此則但成生滅戲論矣！惟滅生俱盡，方為無功用道，方是無戲論法。而所謂無功用道，亦非自然也。若又計無功用為有自然，如是則又發明自然心生，生滅心滅，此亦但成生滅戲論矣！然此無生滅法，即是無戲論法，而亦非自然也。若又以無生滅者名為自然，猶如世間諸相雜和成一體者名和合性，非和合者稱本然性，總是妄立對待名字，皆戲論耳。
本然非然，和合非合，合然俱離，離合俱非，此句方名無戲論法。
此承上文簡拂一切戲論而示之曰：詎知本然之性，雖不變而舉體隨緣，故非自然和合之相；雖隨緣而全體不變，故非和合。是故和合、自然二俱遠離，離之與合亦復俱非，此句方名無戲論法耳。離者，非和合非自然，雙遮句也。合者，亦和合亦自然，雙照句也。遮照俱非，故云離合俱非。
二誡勸二：初誡徒聞無功，二勸真修有益。
菩提涅槃尚在遙遠，非汝歷劫辛勤修證，雖復憶持十方如來十二部經清淨妙理如恒河沙，秪益戲論。汝雖談說因緣自然決定明了，人間稱汝多聞第一，以此積劫多聞熏習，不能免離摩登伽難。何須待我佛頂神呪，摩登伽心婬火頓歇，得阿那含，於我法中成精進林，愛河乾枯，令汝解脫？
是故阿難！汝雖歷劫憶持如來祕密妙嚴，不如一日修無漏業，遠離世間憎愛二苦。如摩登伽宿為婬女，由神呪力銷其愛欲，法中今名性比丘尼，與羅睺母耶輸陀羅，同悟宿因，知歷世因，貪愛為苦，一念熏修無漏善故，或得出纏，或蒙授記。云何自欺，尚留觀聽？
問曰：前云何藉劬勞肯綮修證，此云非汝歷劫辛勤修證等，何相反耶？
答曰：滿慈已盡諸漏，但紆疑悔，故疑悔一除，直下了當。阿難雖已開悟，習漏未除，欲證真智真斷，須修無漏勝業。然無漏業亦只是不隨分別三種相續，所謂即以所悟真因淨除現業而已，非別有法可修也。修即無修，故云歇即菩提；無修非是不修，故云不如一日修無漏業。所謂性修交成，性修不二，恰恰相成，安得相反耶？
夫修則一念亦勝，一日亦勝，何況歷劫？不修則積劫多聞尚無實益，何況無聞？此正勗修以啟下文。言尚留觀聽者，責其不能反見見自性，反聞聞自性，而猶逐妄緣也。
從初卷正宗分起至此，是顯如來藏妙真如性圓三諦理一大科竟。
二、示不生滅為本修因妙三觀門，有二：初為當機示圓通本根，二為末世示道場方法。
初中二：初歎領述請，二宣示法義。
阿難及諸大眾聞佛示誨，疑惑銷除，心悟實相，身意輕安，得未曾有，重復悲淚頂禮佛足，長跪合掌而白佛言：無上大悲清淨寶王，善開我心，能以如是種種因緣，方便提獎，引諸沉冥出於苦海。世尊，我今雖承如是法音，知如來藏妙覺明心徧十方界，含育如來十方國土清淨寶嚴妙覺王剎；如來復責多聞無功，不逮修習。我今猶如旅泊之人，忽蒙天王賜與華屋，雖獲大宅，要因門入。惟願如來不捨大悲，示我在會諸蒙暗者，捐捨小乘，畢獲如來無餘涅槃本發心路，令有覺者從何攝伏疇昔攀緣，得陀羅尼，入佛知見。作是語已，五體投地，在會一心佇佛慈旨。
此文三節。初是經家敘相。次無上大悲下，是當機陳白。三作是語已下，是大眾佇誨也。
初文疑惑銷除者，因緣、自然名言習氣已簡拂故。心悟實相者，法身真解倍增明故。身意輕安者，能伏麤重障故。
次當機陳白又為二：初無上大悲至出於苦海，是歎領；二世尊我今下，是述請也。含育，猶上文所謂含吐。以十方依正，皆是妙心中物，故名為含；皆即妙心所現，故名為育。旅泊，喻久背真性。天王，喻如來法王。華屋，喻如來所證三德祕藏。三德祕藏雖吾故宅，迷久不知，知由佛示，義如佛賜也。門者，行為理門，即所謂妙奢摩他、三摩、禪那。上文開圓頓解，已知最初方便，今直請入華屋之方便門也。如來無餘涅槃者，圓極之果，顯非二乘所證無餘涅槃。本發心路者，圓行之因。得陀羅尼入佛知見者，以一心三觀大總持門，入一心三智妙覺佛位也。
二宣示法義二：初經家敘意，二如來正說。
爾時，世尊哀愍會中緣覺、聲聞於菩提心未自在者，及為當來佛滅度後末法眾生發菩提心，開無上乘妙修行路，宣示阿難及諸大眾：
攀緣未伏，故雖悟菩提而未得自在，今乃示以攝伏攀緣之正行也。此行通於現在滅後，無不依之而證菩提。
二如來正說二：初總示因心，二別顯修證。
初中二：初正明二義，二決通疑滯。
初又二：初總徵，二別釋。
汝等決定發菩提心，於佛如來妙三摩提不生疲倦，應當先明發覺初心二決定義。云何初心二義決定？
妙三摩提者，即大佛頂首楞嚴王三昧。全性起修，全修在性，故名為妙。修德有功，性德方顯，故須不生疲倦。從本覺而發始覺，故名發覺初心。決者，決擇；定者，一定。此等一定不易之理，初發心時急須決擇，否則不入修行正定聚中。是則義雖本定，要由決擇方知，故名決定義也。
二別釋二：初應審觀因地發心，二應審詳煩惱根本。
初中二：初總勸審觀，二正示審觀。
阿難，第一義者，汝等若欲捐捨聲聞，修菩薩乘，入佛知見，應當審觀因地發心與果地覺，為同為異？阿難，若於因地以生滅心為本修因，而求佛乘不生不滅，無有是處。
此正顯示因心須同果覺，則因真果正，故必須以不生不滅為本修因也。然不生不滅之性，全在生滅之中，如虗空全在器世間中，清水全在濁水之中，故須審觀而決擇之。
二正示審觀二：初立喻，二示法。
以是義故，汝當照明諸器世間可作之法，皆從變滅。阿難，汝觀世間可作之法，誰為不壞？然終不聞爛壞虗空。何以故？空非可作，由是始終無壞滅故。
此借器世間法以喻眾生世間法也。以器世間一切可作之法，喻眾生身中根塵諸法；以器世間虗空，喻眾生根塵識等本然之性。
二示法二：初簡妄生滅相，合可作喻；二依無生滅性，合虗空喻。
初中二：初指妄總標，二約義別釋。
則汝身中堅相為地、潤濕為水、煖觸為火、動搖為風，由此四纏，分汝湛圓妙覺明心為視、為聽、為覺、為察，從始入終，五疊渾濁。
身中四大及視聽覺察，喻如可作之法；湛圓如覺明心，喻如虗空。由此四纏分為視聽等者，正前文所謂所妄既立，明理不踰也。夫以四纏分隔妙心，猶之以器世間分隔虗空也。四纏變壞而妙心終不可壞，猶之器世間可壞而虗空不可壞也。然器世間總不在虗空之外，則知四纏亦總不在妙心之外矣！若知空性本無分隔，分隔全是虗妄，則不惟四纏可壞，而視聽覺察亦可壞矣！若知性色真空、性空真色等義，則不惟視聽覺察之性即是湛圓妙覺明心而不可壞，即身中四纏之性亦即是湛圓妙覺明心而不可壞矣！是故十八界相，皆可作法，皆從變壞；十八界性，皆如虗空，皆不可壞也。
從始入終五疊渾濁者，約無始生相無明，假名為始；約妙覺究竟斷德，假名為終。妙覺以前，一分生相無明未斷，則一分微細五濁之相亦未全除故也。葢本是湛圓妙覺明心，妄為相見二分。相分名為色法，見分名為心法。色法即是色陰，而離心無色；心法即是受、想、行、識，而離色無心，是故心色二法決不相離，則從無始以來，乃至妙覺以前，念念之間，無不具足五疊渾濁也。
二約義別釋二：初通示濁義，二別解濁名。
云何為濁？阿難，譬如清水清潔本然，即彼塵土灰沙之倫本質留礙，二體法爾性不相循。有世間人取彼土塵投於淨水，土失留礙，水亡清潔，容貌汩然，名之為濁。汝濁五重，亦復如是。
前示生滅不生滅性，故借虗空與羣器為喻。今示清淨及渾濁相，故借水土為喻。應知佛界法性五陰喻如清水，九界虗妄五陰喻如塵土灰沙相雜也。然於一妙心中具有相見二分，喻如一太虗中具有水土二物。若達性水真空、性空真水，性土真空、性空真土，則不必滅於水土而後顯太虗空。若達此見及緣，元是菩提妙淨明體，則不必滅於相見二分而後顯一妙心。惟其不達相見即是妙心，故取妄相投於妄見，遂成五陰渾濁。猶如不達水土即是空性，故取妄土投於妄水，遂成汩然容貌也。故下文澄濁就清，但令見相二分不織，則見聞覺知即契如來常樂我淨，譬如去泥純水則明相精純，即合性水真空義矣！不可執上喻而難下喻，謂清水猶屬可作之法，應須除去也。又此下將示阿難依聞性而修道，故以水喻見聞等性，以土喻塵識。若應觀六塵境者，亦可以水喻塵性，土喻根識。若應觀六識境者，又可以水喻識性，土喻根塵矣。不可不知。
二別解濁名五：初劫濁，五命濁。
阿難，汝見虗空徧十方界，空見不分，有空無體，有見無覺，相織妄成，是第一重，名為劫濁。
此直指九界色陰為劫濁也。見字，攝於聞覺知等，即是自心見分，喻如清水。虗空，攝於四大六塵，即是自心相分，喻於塵土灰沙。汝見虗空徧十方界，而空之與見不可分其邊畔，喻於水土相和也。設但有空無見，則空亦無體；設但有見無空，則見亦無覺。今以虗妄相見二分相織，妄成十方三世種種分位不同，遂於真如實際之中，而有實報、方便、同居三土差別，名為劫濁。此劫濁稱第一重者，其相最麤而易見故。
汝身現搏四大為體，見聞覺知壅令留礙，水火風土旋令覺知，相織妄成，是第二重，名為見濁。
此直指九界受陰為見濁也。言汝身現搏四大為體，且指同居分段之身而言。須知方便、實報法性之身，雖無麤重四大，亦有微妙色法，亦得稱為界外四大也。見聞覺知性本虗通，今則壅令留礙，喻如水亡清潔。水火風土本無情覺，今則旋令覺知，喻如土失留礙。因此虗妄相見二分，相織妄成六受用根，領納前塵，遂於非我非無我性，而有同居我見、方便無我見、實報亦我亦無我見，名為見濁。此濁為第二重者，其相亦易知故。
又汝心中憶識誦習，性發知見，容現六塵，離塵無相，離覺無性，相織妄成，是第三重，名煩惱濁。
此直指九界想陰為煩惱濁也。謂汝心中憶過去事、識現在事、誦習未來諸事，性中既發能取之知見，容貌隨現所取之六塵。離塵則知見無相，離覺則六塵無性，塵是相分，覺是見分。亦因此虗妄見相二分，相織妄成種種想心，起同居土中憎愛名為見思煩惱，起方便土中憎愛名為塵沙煩惱，起實報土中憎愛名為無明煩惱，故稱煩惱濁也。此為第三重者，比前二相為融通故。
又汝朝夕生滅不停，知見每欲留於世間，業運每常遷於國土，相織妄成，是第四重，名眾生濁。
此直指九界行陰為眾生濁也。朝夕生滅不停者，同居分段生死相，方便、實報變易生死相，無不爾也。知見每欲留於世間者，凡夫貪戀三界，二乘沉滯空寂，菩薩樂著果報也。業運每常遷於國土者，凡夫被善惡業，遷二乘被無漏業遷，菩薩被二邊業遷也。此以知見喻水，業運喻土，相織妄成九界二死，名眾生濁。此稱第四重者，比前為幽隱故。
汝等見聞元無異性，眾塵隔越，無狀異生，性中相知，用中相背，同異失準，相織妄成，是第五重，名為命濁。
此直指九界識陰為命濁也。汝等見聞元無異性者，譬如空無內外，亦如水本清潔也。由於眾塵隔越，遂令無狀異生者，譬如取頻伽瓶塞其兩孔，遂令內外相隔；亦如土塵投水，亡其清潔也。是故性中則仍相知，如耳根聞法，身欽口問，不可謂六根是異；而用中則咸相背，如耳不見色，目不聞聲，不可謂六根是同。同異皆失其準。亦秪由見聞之見分，與眾塵之相分，相織妄成九界識心，遂有各各執受軀命不同，名為命濁。此稱第五重者，極微細故。
二依無生滅性合虗空喻二：初棄濁就清，二以喻合法。
阿難，汝今欲令見聞覺知，遠契如來常樂我淨，應當先擇生死根本，依不生滅圓湛性成，以湛旋其虗妄滅生，復還元覺，得元明覺無生滅性為因地心，然後圓成果地修證。
十八界相，無非濁水；十八界性，皆如來藏，無非濁水中清水之性。今欲令阿難就耳門修證，故獨指見聞覺知之性，為濁水中清水性也。言汝欲令現前日用之見聞覺知，即遠契於如來果地之常樂我淨，則於名字位中，應當先擇去其五重相織之生死根本，依取本不生滅本圓本湛之性，以成觀行之功。即以此本湛之性，旋其虗妄滅生，使麤惑任運先落，而復還元覺，得元明覺無生滅性，以為圓初住位真因地心，然後圓成果地修證，極至妙覺。是則名為因心果覺，始終理同矣！此中見聞覺知不生滅圓湛性，合前虗空不可爛壞之喻。五重相織生死根本，徧指虗妄十八界相，合前可作法之喻也。
如澄濁水，貯於靜器，靜深不動，沙土自沉，清水現前，名為初伏客塵煩惱。去泥純水，名為永斷根本無明。明相精純，一切變現不為煩惱，皆合涅槃清淨妙德。
前既以投土於水而喻濁相，故今還以澄濁得清而喻修證之相。靜器者，即喻本不生滅圓湛之性。如澄濁水，須貯靜器。欲破五陰，須觀陰入處界本如來藏也。靜深不動，喻觀行力深也。沙土自澄，喻相見二分不復相織，圓伏五住煩惱而麤垢任運先落也。清水現前，喻真諦理明，亦復相似見三諦理也。初伏客塵煩惱，正明斷界內見思，伏界外無明也。去泥純水，喻斷界外別惑，從圓初住分斷，乃至妙覺究竟斷盡，故曰名為永斷根本無明也。若至明相精純，則成佛界無上法性五陰，雖復同流九界，變現一切善惡無記有漏無漏諸五陰法，而皆是巧用性惡法門，不被惡法所用，故云不為煩惱。了知性惡即是性善，全用即體，十界無非常樂我淨，故云皆合涅槃清淨妙德也。蓋佛法界具有權實法性五陰，實五陰者即佛界真善妙色，乃至菴摩羅識等；權五陰者即示同九界色受想行識也。若實若權，皆清非濁。實則名為明相精純，權則名為一切變現。此則喻如了達性水真空、性空真水，從令騰波鼓浪，乃至現濁現清，別現作地火風等，而水性終無奪矣！故此直以濁相可澄，合上作法可壞，而以明相精純，合上虗空不壞，良由第三卷中已明空水皆性皆真故也。
又復應知，吾人現前見聞覺知，全體是妄，亦全體是真。緣見因明，妄也；不動、不遷、不還、不見等，真也。如泥與水，和在一處。先須識此濁水之中有清水性，然後方便去濁就清，固不得捨濁水而別覔清水，尤不得認濁水而以為清水也。
二應審詳煩惱根本二：初總勸審詳，二正示審詳。
第二義者，汝等必欲發菩提心，於菩薩乘生大勇猛，決定棄捐諸有為相，應當審詳煩惱根本，此無始來發業潤生，誰作誰受？阿難，汝修菩提，若不審詳煩惱根本，則不能知虗妄根塵何處顛倒。處尚不知，云何降伏，取如來位？
前第一義中所言五濁，是明全真起妄，必須棄妄而復真。今第二義中所言六根，意明全妄含真，必須悟真而融妄也。發業無明即是業因，潤生無明即是業緣，此二通於界內界外，總名煩惱。誰作誰受，正是審其根本。意顯作亦六根，受亦六根。除却現前六根，更無煩惱根本，故須拔脫其黏也。
二正示審詳二：初立喻，二示法。
阿難，汝觀世間解結之人，不見所結。云何知解？不聞虗空被汝隳裂。何以故？空無形相，無結解故。
此以結喻根塵識妄黏之相，而以虗空喻根塵識本藏性也。
二示法二：初委示顛倒處所，合所結喻；二正勸詳擇降伏，合知解喻。
初中二：初總示結根，二別示結相。
則汝現前眼、耳、鼻、舌及與身、心，六為賊媒，自劫家寶，由此無始眾生世界生纏縛故，於器世間不能超越。
謂由汝現前六根，為六塵外賊之媒，反自劫其家寶。由此無始以來，六凡眾生世界生纏縛故，於同居世間不能超越；乃至二乘眾生世界生纏縛故，於方便世間不能超越；菩薩眾生世界生纏縛故，於果報世間不能超越也。下文云：何況此中生住異滅分劑頭數，此中者，仍指六根之中。生住異滅分劑頭數者，即指無明別惑。故知六根結相，通於九界，直至妙覺方能解盡，同於虗空不可隳裂耳。
問曰：舊以六識為賊，今何指為六塵？
答曰：惟其六塵為賊，故云眼被色劫、耳被聲劫等。又名此六塵以為六衰，言其能為衰害也。總而言之，迷則六根為內賊，六塵為外賊，六識為內外賊，以互相為媒故。若不相黏，則一一皆良民矣。
二別示結相二：初約眾生世界以明妄數，二約世界妄數以歷六根。
阿難，云何名為眾生世界？世為遷流，界為方位。汝今當知，東、西、南、北，東南、西南、東北、西北，上、下，為界；過去、未來、現在，為世。方位有十，流數有三。一切眾生織妄相成，身中貿遷，世界相涉。而此界性，設雖十方，定位可明，世間秪目東、西、南、北，上、下無位，中無定方，四數必明；與世相涉，三四四三，宛轉十二，流變三疊，一十百千。
所言眾生世界者，只此現在身中所有遷流，即名為世；所有方位，即名為界。方位有十，流數有三，眾生無始以來織妄相成，於一身中貿易遷流，遂令世界互相涉入。以此定位之四方，涉彼遷流之三世。三世各有四方，總成十二；四方各有三世，亦成十二；故名宛轉十二也。一身而成十二，即是流變一疊而為十二。十二之中必各具十，即是流變二疊為百二十。百二十中又各具十，即是流變三疊為千二百。今言一十百千，舉大數耳。
然流變三疊，古無的解，幽溪之釋，似為近理，今節錄之。幽溪云：第一疊，約四方各論三世，三四共成十二。第二疊，於東方三世變一為十者，約剎那九世言之。如根本中過去一世，既變三世矣，各各又成三世，三三九世，所謂過去過去、過去現在、過去未來，現在過去、現在平等、現在未來，未來過去、未來現在、未來無盡。加前根本中一世，故成十世，所謂十世古今始終不離於當念也。現在、未來二世，各具十世亦然，共三十世。第三疊，於東方三十世，一一變十，共成三百，四方總千二百。佛意蓋言：眾生世界必有方位遷流，方方有世，世世有方，一念十方，剎那九世，世位生滅，法爾如斯。此約一剎那頃，功德之數如此。若一時一日，豈有涯哉！謂之功德者，功言力，德言用，謂六根各有竪窮橫徧之力用也。正顯界雖貿變，世雖遷流，而有不變不遷者在，即飛光驗其不動，十科顯其周圓，又下擊鐘驗常，莫非其事。此為選圓通本根極喫緊事也。私謂更有一釋。言流變三疊者，一疊即三四四三成十二也。二疊即方方世世中各具十界，則十二成百二十也。三疊即界界又各互具十界，則百二十成千二百也。故下文意根中云：默容十方三世一切世出世法。
二約世界妄數以歷六根二：初明性本圓融，二明用分優劣。
總括始終，六根之中，各各功德有千二百。
一疊為十二，名數之始。百二十疊為千二百，名數之終。此雖是一身總數，而六根亦復各得其全，譬如六人同觀一月，各得月之全體。此在妄恒真之性，法爾如斯者也。
二明用分優劣。但約此方眾生沉迷顛倒，用中相背，故於本無優劣性中，而妄成優劣相也。文分為二：初總明，二別示。
阿難，汝復於中克定優劣。
二別示六：初明眼根相，六明意根相。
如眼觀見，後暗前明，前方全明，後方全暗；左右旁觀，三分之二。統論所作，功德不全，三分言功，一分無德，當知眼唯八百功德。
四方各二百，四隅各一百，共千二百。前方全明，指正方及二隅共四百也。後方全暗，亦指正方并二隅四百也。左右旁觀句，言左右正方各二百亦皆見也。三分之二句，總筭見八百而不見四百也。三分言功者，性本具也。一分無德者，用徧局也。
如耳周聽，十方無遺，動若邇遙，靜無邊際，當知耳根圓滿一千二百功德。
言聞動之時，似有邇遙，此特循業發現之妄情。聞靜之時，元無邊際，此乃在妄恒真之體性也。
如鼻齅聞，通出入息，有出有入，而闕中交。驗於鼻根，三分闕一，當知鼻唯八百功德。
出則取香，入則聞香，兩停之際，則無功能，故云三分闕一。
如舌宣揚，盡諸世間出世間智，言有方分，理無窮盡，當知舌根圓滿一千二百功德。
舌有二用：一者知味，二者言譚。若約知味，其功則劣。今約言譚，其功則勝。幽溪云：但舉宣揚，顯舌之能，非謂不宣揚時便不具德也。言有方分者，世出世法不同故。理無窮盡者，麤言細語皆第一義故。
如身覺觸，識於違順，合時能覺，離中不知。離一合雙，驗於身根，三分闕一，當知身唯八百功德。
離時一總不知，故為一。合時兼識違順，故為雙也。
如意默容十方三世一切世間出世間法，唯聖與凡，無不包容，盡其涯際。當知意根圓滿一千二百功德。
諸法所生，唯心所現。現前一念介爾之心，本自豎窮橫徧。縱令昏迷倒惑，其體無變，故曰默容一切諸法。
二正勸詳擇降伏，合知解喻二：初勸簡略明，二因疑廣示。
阿難，汝今欲逆生死欲流，返窮流根，至不生滅，當驗此等六受用根，誰合誰離？誰深誰淺？誰為圓通？誰不圓滿？若能於此悟圓通根，逆彼無始織妄業流，得循圓通與不圓根，日劫相倍。我今備顯六湛圓明本所功德，數量如是，隨汝詳擇其可入者，吾當發明令汝增進。十方如來於十八界，一一修行，皆得圓滿無上菩提，於其中間亦無優劣。但汝下劣，未能於中圓自在慧，故我宣揚，令汝但於一門深入。入一無妄，彼六知根一時清淨。
夫六根優劣不同，可謂全體虗妄，而仍各具竪窮橫徧功德，則又全妄含真。故須從此返妄歸真，而以真融妄也。生死欲流者，通指二種生死，皆因於法有所取著，總名欲流。返窮流根等者，追斷生滅根元以契無生滅性也。當騐此等虗妄六根，誰合於性，誰離於性，誰合而深，誰離而淺，誰合且深而為圓通，誰離且淺而不圓滿。從此定境修觀，則遲速永殊，故須詳擇也。無始織妄業流，即下文所明六根生起之相。由其皆是織妄所成，故一一根中皆具五疊渾濁，必須逆而澄之。餘文可知。
二因疑廣示二：初疑請，二廣示。
阿難白佛言：世尊，云何逆流深入一門，能令六根一時清淨？
意謂根既有六，云何止須一門深入？此躡近文而起疑也。
二廣示二：初約研破總示，二約行相別示。
初中三：初就法研破，二借喻顯理，三以法合喻。
佛告阿難：汝今已得須陀洹果，已滅三界眾生世間見所斷之惑。然猶未知根中積生無始虗習，彼習要因修所斷得，何況此中生住異滅分齊頭數。今汝且觀現前六根為一為六？阿難，若言一者，耳何不見？目何不聞？頭奚不履？足奚無語？若此六根決定成六，如我今會與汝宣揚微妙法門，汝之六根誰來領受？
阿難言：我用耳聞。
佛言：汝耳自聞，何關身口？口來問義，身起欽承。是故應知，非一終六，非六終一，終不汝根元一元六。阿難當知，是根非一非六。由無始來顛倒淪替，故於圓湛一六義生。汝須陀洹，雖得六銷，猶未亡一。
須陀洹，此云入流，初果之名。積生無始虗習，指思惑。此中者，指六根之中。生住異滅分齊頭數者，指無明別惑。得六銷者，不入色聲香味觸法故。未亡一者，未知根結之元故。由未亡一，故仍於根結作定六之見，不信一門深入六根同淨之法也。
如太虗空，參合羣器，由器形異，名之異空；除器觀空，說空為一。彼太虗空，云何為汝成同不同？何況更名是一非一？
太虗空以喻真性，羣器以喻六塵。由器形異名之異空者，以喻由彼虗妄六塵，分圓湛性而為視聽覺察之不同，即上文所謂一六義生，亦下文所謂從真起妄，六用偏局也。除器觀空說空為一，以喻六銷未亡一也。彼太虗空等者，以喻上文非一非六，亦喻下文六根互用，無上知覺，覺明圓妙也。
則汝了知六受用根，亦復如是。
浮根四塵，如器；根中之性，如器中空，非六非一也。
二約行相別示二：初明從真起妄，六用偏局；二明返妄歸真，六根互用。
初中二：初別示生起之由，二總結偏局之相。
初中六：初示眼根結相，六示意根結相。
由明暗等二種相形，於妙圓中黏湛發見，見精暎色，結色成根，根元目為清淨四大，因名眼體如蒲萄朵，浮根四塵流逸奔色。
此正顯示所結之相，令人知所解也。蓋自妄為明覺，因明立所，法爾便有明暗二種相形。由是於妙圓性中，黏彼明湛而發見精。見精映於明暗等色，結色成勝義根。此惟天眼能見，肉眼所不能見，故名清淨四大。因名眼體如蒲萄朵者，指勝義根虗妄相也。既有勝義，便有浮塵眼根，以麤濁四大為體，常流逸而奔色，是謂迷真成妄，故有眼根也。此中明暗，即自心相分。湛，即自心見分。黏字、映字，正與前文相織妄成織字義同。所以舉根必具塵、識，舉塵必具根、識，舉識必具根、塵，而一一法中皆有五疊渾濁也。
由動靜等二種相擊，於妙圓中黏湛發聽，聽精映聲，卷聲成根，根元目為清淨四大，因名耳體如新卷葉，浮根四塵流逸奔聲。
妄為明覺，即是無明初動之相，乃至相待生搖，堅明立礙，名為動靜二種相擊，亦即自心之相分也。餘例前釋可知。
由通塞等二種相發，於妙圓中黏湛發齅，齅精映香，納香成根，根元目為清淨四大，因名鼻體如雙垂爪，浮根四塵流逸奔香。
晦昧為空，便有通相；結暗為色，便有塞相，故名二種相發，亦自心之相分也。
由恬變等二種相參，於妙圓中黏湛發嘗，嘗精映味，絞味成根，根元目為清淨四大，因名舌體如初偃月，浮根四塵流逸奔味。
熾然成異，便有變相。因異立同，便有恬相。恬者，淡也，非甘也。此二種相參，亦是自心相分。
由離合等二種相摩，於妙圓中黏湛發覺，覺精映觸，摶觸成根，根元目為清淨四大，因名身體如腰鼓顙，浮根四塵流逸奔觸。
既有能所，便有合離，此二相摩，亦是自心相分。
由生滅等二種相續，於妙圓中黏湛發知，知精映法，攬法成根，根元目為清淨四大，因名意思如幽室見，浮根四塵流逸奔法。
無明初動，既非生妄見有生；諸法變遷，亦非滅妄稱為滅。此二相續，亦是自心相分。如幽室見者，眾生所計六塵緣影為自心相也。浮根四塵，約肉團心而言。
阿難，如是六根，由彼覺明，有明明覺，失彼精了，黏妄發光。是以汝今離暗離明，無有見體；離動離靜，元無聽質；無通無塞，齅性不生；非變非恬，嘗無所出；不離不合，覺觸本無；無滅無生，了知安寄？
言六根虗妄結相，別無他因，秪由覺明真性，有妄明之明覺，遂失彼精了之體，黏彼妄塵以發妄光，假名為視、為聽、為覺、為察也。前云黏湛，約所黏能。今云黏妄，約能黏所。能所雖殊，虗妄則一。是以汝今等者，意顯因於迷妄，故成偏局，與前文聽不出聲、見不超色義同，非謂六根一總無性也。
二明返妄歸真，六根互用二：初明返妄圓拔，二明歸真互用。返妄如除器，互用如太空也。
汝但不循動靜、合離、恬變、通塞、生滅、明暗如是十二諸有為相，隨拔一根，脫黏內伏，伏歸元真，發本明曜，曜性發明，諸餘五黏應拔圓脫。
不循二字，即是下手親切工夫，猶上文不隨分別之不隨二字，二卷中遠離諸和合緣及不和合之遠離二字，亦猶下文棄生滅之棄字，知見無見之無字，不取無非幻之不取二字，乃至旋流獲無妄之旋字也。一脫一切脫，未有耳既不黏動靜，而餘根尚黏合離等者，故名圓脫，但初拔時須向一根下手耳。
二明歸真互用二：初證互用之相，二明互用所以。
不由前塵所起知見，明不循根，寄根明發，由是六根互相為用。阿難，汝豈不知今此會中，阿那律陀，無目而見；䟦難陀龍，無耳而聽；殑伽神女，非鼻聞香；驕梵鉢提，異舌知味；舜若多神無身覺觸，如來光中映令暫現，既為風質，其體元無；諸滅盡定得寂聲聞，如此會中摩訶迦葉，久滅意根，圓明了知，不因心念。
䟦難陀，此云賢喜。殑伽，河名。驕梵鉢提，此云牛呞。異舌者，不與尋常舌根同也。久滅意根者，斷盡俱生我執，無復如幽室見之相可得也。歷引諸證，雖或是業果，或由得道，其為明不循根，則一而已。
二示互用所以又三：初示妄體本真，二指現量為證，三示以修顯性。
阿難，今汝諸根若圓拔已，內瑩發光，如是浮塵及器世間諸變化相，如湯消氷，應念化成無上知覺。
浮塵諸變化相，本即無上知覺，所謂此見及緣元是菩提妙淨明體也。隨無明染緣，如水成冰；用智慧淨緣，是冰化水。而云湯消冰者，湯之與氷同一水性，但智慧火能融無明堅執，喻之以湯。此約修德顯示翻迷歸悟，故名曰化；若約性德無減無增，更非二物，則曰煩惱即菩提、生死即涅槃矣。
阿難，如彼世人聚見於眼，若令急合，暗相現前，六根黯然，頭足相類。彼人以手循體外繞，彼雖不見，頭足一辨，知覺是同。
上雖拈示六根互用，若事若理皆已彰明，猶恐執迷之人謂是由修所成，不關性具，故更舉世人現量為證也。世人所有妄見，僅僅聚在眼根，設令急合，暗相現前，則他人雖在其前，六根黯然，頭足相類。然使彼合眼人以手循他人體，外繞一匝，則眼雖不見，而頭足一辨，知覺是同，豈非明不循根之一證乎？古人有以夜中摸著枕子為大悲千手眼者，亦是此意。
緣見因明，暗成無見。不明自發，則諸暗相永不能昏，根塵既銷，云何覺明不成圓妙？
承上指示眾生知覺之性本不藉於眼根，但彼一向緣塵之見因於明相，故暗時便成無見。若能稱性起修，發本明曜，使曜性不藉明緣而能自發，則諸暗相永不能昏。由是根塵之妄既銷，云何覺明本性，不成圓妙極果乎？
正明二義竟。
二決通疑滯二：初明因果俱常，決通初義；二明結解無二，決通次義。
初中二：初疑問，二示答。
阿難白佛言：世尊，如佛說言：因地覺心欲求常住，要與果位名目相應。世尊，如果位中菩提、涅槃、真如、佛性、菴摩羅識、空如來藏、大圓鏡智，是七種名，稱謂雖別，清淨圓滿，體性堅凝，如金剛王，常住不壞。若此見聽，離於明暗、動靜、通塞，畢竟無體，猶如念心離於前塵本無所有，云何將此畢竟斷滅以為修因，欲獲如來七常住果？世尊，若離明暗見畢竟空，如無前塵念自性滅，進退循環微細推求，本無我心及我心所，將誰立因，求無上覺？如來先說湛精圓常，違越誠言，終成戲論，云何如來真實語者？惟垂大慈，開我蒙恡。
智德無二障，名為菩提。斷德無二死，名為涅槃。不妄名真，不異名如。不壞不變，名為佛性。分別一切而無染著，名菴摩羅識。惟一真心，更非他物，名空如來藏。洞照萬法而無分別，名大圓鏡智。若此見聽下，因前所示迷妄偏局之相，而翻疑真性為斷滅也。言此見聽等六根離明暗等六塵畢竟無體，猶如初卷中所徵念心，離於前塵本無所有，云何將此畢竟斷滅為因，而求不生不滅果耶？蒙恡者，由蒙昧故執著也。餘文可知。
二示答三：初斥迷許說，二指事除疑，三會通結示。
佛告阿難：汝學多聞，未盡諸漏，心中徒知顛倒所因，顛倒現前，實未能識。
但知六根全體是妄，不知全妄之中真性不滅也。
二指事除疑又二：初詰根塵顯迷倒，二就聞性示因常。
恐汝識心猶未信伏，吾今試將塵俗諸事，當除汝疑。即時如來敕羅睺羅擊鐘一聲，問阿難言：汝今聞不？
阿難大眾俱言：我聞。
鐘歇無聲，佛又聞言：汝今聞不？
阿難大眾俱言：不聞。
時羅睺羅又擊一聲，佛又問言：汝今聞不？
阿難大眾又言：俱聞。
佛問阿難：汝云何聞？云何不聞？
阿難大眾俱白佛言：鐘聲若擊，則我得聞。擊久聲銷，音響雙絕，則名無聞。
如來又敕羅睺擊鐘，問阿難言：爾今聲不？
阿難大眾俱言：有聲。
少選聲銷，佛又問言：爾今聲不？
阿難大眾答言：無聲。
有頃，羅睺更來撞鐘，佛又問言：爾今聲不？
阿難大眾俱言：有聲。
佛問阿難：汝云何聲？云何無聲？
阿難大眾俱白佛言：鐘聲若擊，則名有聲。擊久聲銷，音響雙絕，則名無聲。
佛語阿難及諸大眾：汝今云何自語矯亂？
大眾阿難俱時問佛：我今云何名為矯亂？
佛言：我問汝聞，汝則言聞。又問汝聲，汝則言聲。惟聞與聲，報答無定，如是云何不名矯亂？
初答無聞為非，次答無聲為是。文並可知。
阿難，聲銷無響，汝說無聞。若實無聞，聞性自滅，同於枯木，鐘聲更擊，汝云何知？知有知無，自是聲塵或有或無，豈彼聞性為汝有無？聞實云無，誰知無者？是故阿難，聲於聞中自有生滅，非為汝聞聲生、聲滅，令汝聞性為有為無。汝尚顛倒，惑聲為聞，何怪昏迷，以常為斷。終不應言離諸動靜、閉塞、開通，說聞無性。如重睡人眠熟牀枕，其家有人於彼睡時擣練舂米，其人夢中聞舂擣聲，別作他物，或為擊鼓，或為撞鐘，即於夢時自怪其鐘為木石響。於時忽寤，遄知杵音，自告家人：我正夢時，惑此舂音將為鼓響。阿難，是人夢中豈憶靜搖、開閉、通塞，其形雖寐，聞性不昏。縱汝形銷，命光遷謝，此性云何為汝銷滅？
此正就虗妄根塵中，點出不生滅性以為真正修因也。正取能聞舂擣之性，不取惑為鐘鼓之情，以惑為鐘鼓，是獨頭意識顛倒相故。
三會通結示又二：初明迷故常即無常，二明悟故無常即常。
以諸眾生從無始來，循諸色聲，逐念流轉，曾不開悟性淨妙常。不循所常，逐諸生滅，由是生生雜染流轉。
若棄生滅，守於真常，常光現前，根塵識心應時銷落。想相為塵，識情為垢，二俱遠離，則汝法眼應時清明，云何不成無上知覺？
棄生滅者，棄其於真常中妄見生滅之情見也。守真常者，守其即生滅中本自真常之性體也。想相為塵，元無實塵。識情為垢，元無實垢。今能了達，則當下遠離，而法眼自清明矣！
二明結解無二決通次義二：初正明結解無二，二
兼顯六解一亡。
初中二：初疑請，二開示。
阿難白佛言：世尊，如來雖說第二義門，今觀世間解結之人，若不知其所結之元，我信是人終不能解。世尊，我及會中有學聲聞，亦復如是。從無始際，與諸無明俱滅俱生。雖得如是多聞善根，名為出家，猶隔日瘧。惟願大慈，哀愍沉溺。今日身心，云何是結？從何名解？亦令未來苦難眾生，得免輪迴，不落三有。作是語已，普及大眾，五體投地，雨淚翹誠，佇佛如來無上開示。
上文所示六根生起之由，不惟結相宛然，亦且結元斯在。但由阿難俱生惑覆，不達六根即是結元，故重致此請也。猶隔日瘧者，須陀洹人見惑已斷，思惑未除，入無漏觀便如健人，出觀之時習染仍在故也。
二開示二：初現瑞，二正說。
爾時，世尊憐愍阿難及諸會中諸有學者，亦為未來一切眾生為出世因、作將來眼，以閻浮檀紫金光手摩阿難頂。即時十方普佛世界六種震動，微塵如來住世界者各有寶光從其頂出，其光同時於彼世界來秪陀林，灌如來頂，是諸大眾得未曾有。
摩阿難頂者，欲就阿難現在身中顯出無上大佛頂法也。十方如來放頂光同灌佛頂者，顯阿難所具大佛頂法，即一切佛所證頂法，更無差別也。
二正說二：初諸佛同宜，二釋迦親說。
於是阿難及諸大眾，俱聞十方微塵如來，異口同音告阿難言：善哉，阿難！汝欲識知俱生無明，使汝輪轉生死結根，唯汝六根，更無他物。汝復欲知無上菩提，令汝速證安樂解脫寂靜妙常，亦汝六根，更非他物。
此由阿難別索結元，故直指六根為生死結根，更非他物也。惟其即是生死結根，所以即是菩提常樂。譬如全水成氷，所以全氷是水。又如全巾成結，所以全結是巾耳。又復應知，此經阿難輩一類當機，積劫多聞，不能即於聞中薦取，翻咎多聞為失，故選觀音耳根圓通以對治之。觀音亦是從聞思修入三摩地者，何嘗廢聞，只不循聲流轉耳。既借根性以顯圓通，則以根為法界，故曰惟汝六根，更非他物。若尋常言萬法惟識，則又可云惟汝六識，更非他物。或惟汝八識，更非他物，謂隨八識流轉，隨四智成道，總無二體故也。又約惟色、惟香等義，亦可云惟此六塵，更非他物，以貪愛則種種生惱，不著則本自太平故也。又言根即攝塵、識，言識即攝根、塵，言塵即攝根、識，以三法互為緣起不相離故，以三皆同源、三皆無性故。故曰：十方如來於十八界，一一修行，皆得圓滿無上菩提，於其中間亦無優劣。故天台於三科中簡去界、入，於五陰中簡前四陰，於識陰中復簡餘七，但觀現前六識一念，名為灸病得穴。今經於三科中簡去塵、識，於六根中簡去五根，但以耳根為所觀境，亦可云灸病得穴。乃至陳那等六人，各以一塵為所觀境，即塵塵罔非真穴，灸之皆可立愈。然則十八界、七大皆穴也，審得何病，應灸何穴。得其穴則病愈，不得其穴則病莫能愈。不可謂此是穴，彼非穴也。故二十五聖各說圓通之後，世尊從其五體同放寶光，遠灌佛菩薩頂，彼諸如來亦於五體同放寶光，來灌佛及眾會之頂，豈非顯於通身是穴，通身皆可起病，二十五門無非大佛頂法也哉！
二釋迦親說二：初疑問，二答釋。
阿難雖聞如是法音，心猶未明，稽首白佛：云何令我生死輪迴、安樂妙常，同是六根，更非他物？
意謂根、塵、識三，稱十八界，迷則皆為生死，悟則皆如來藏，何故十方如來但言生死安樂惟六根耶？
二答釋二：初長文，二偈頌。
佛告阿難：根塵同源，縛脫無二。識性虗妄，猶如空華。阿難，由塵發知，因根有相，相見無性，同於交蘆。是故汝今知見立知，即無明本；知見無見，斯即涅槃無漏真淨；云何是中更容他物？
此中初四句，顯示根、塵、識三本不相離，故但言六根，便攝塵、識也。次由塵發知四句，即是轉釋根塵同源，及識性虗妄猶如空華。三是故汝今下，即是轉釋縛脫無二。
初言根塵同源者，具足應云根塵識三同源，以同是如來藏性不變隨緣，舉體而為根塵識三，是故根塵識三隨緣不變，仍舉體即是如來藏性也。縛脫無二者，若了達根塵即是藏性，不橫計根為能取，塵為所取，名之曰脫，脫時亦未嘗斷滅根塵；若不了根塵惟是自心，則橫計根為能取，塵為所取，乃至浮根四塵流逸奔色等，名之曰縛，縛時亦未嘗實有根塵；故無二也。識性虗妄者，具足應云根塵識性一總虗妄，與上文互影略耳。葢根塵識之實性，即是如來藏性。如來藏性不變隨緣，舉體作根塵識。若離根塵識有為之法，別覓如來藏無為之法，如離華處別覓虗空，故曰猶如空華也。
次文由塵發知，則單根不立。因根有相，則單塵不立。相見既無自性，同於交蘆，則中間所發之識，如交蘆中空，又豈有自性哉！是故汝今等者，知見二字指真體言；立知二字顯示妄本，所謂妄為明覺，因明立所等也。即無明本者，即是非縛而言縛，即是所結，即是結元也。次知見二字，指本性言；無見二字，顯示妙修，所謂不隨分別，不循動靜等也。斯即涅槃無漏真淨者，即是非脫而言脫，即是解其所結也。云何是中更容他物，結答云何同是六根之問。
二偈頌二：初頌說法門，二頌歎法門。
初中二：初重頌，二孤起頌。
初又二：初頌近文顯性以為修本，二頌前文示修以合妙性。
爾時，世尊欲重宣此義，而說偈言：
真性有為空，緣生故如幻，
無為無起滅，不實如空華。
言妄顯諸真，妄真同二妄，
猶非真非真，云何見所見？
中間無實性，是故若交蘆，
結解同所因，聖凡無二路。
汝觀交中性，空有二俱非，
迷晦即無明，發明便解脫。
此中真性二字，先標非真非妄之體，即初卷所謂常住真心性淨明體，第二、三卷所謂如來藏妙真如性，第四卷所謂性覺妙明、本覺明妙，第六卷所謂覺海性澄圓、圓澄覺元妙，乃至第十卷所謂精真妙明、本覺圓淨也。有為，指根塵識相，有為之法，其體本空，以緣生故，喻如幻事。無為，指根塵識性，無為之法，亦復不實，以元無起滅故，喻如空華。
次轉釋云：何故有為無為皆空而不實耶？以言妄顯真，乃是對待之法，故妄既是妄，真亦是妄，而同為二妄也。所以妙明真性，猶非真與非真，云何可是能見之根及所見之塵耶？須知內根外塵，及中間之識，皆無實性，是故但若交蘆而已。既無實性，故結解同一所因，而聖凡總無二路。汝試觀彼交蘆中性，謂之曰空，則蘆相宛然；謂之曰有，則中無實體；故空有二俱非也。但迷晦此俱非之理，即為無明；發明此俱非之理，便成解脫矣。葢真性本自非凡非聖，迷晦即為縛、為結、為凡，發明即為脫、為解、為聖。而凡情不立，聖解亦空，故上頌云猶非真非真，有為既空，無為亦不實也。
解結因次第，六解一亦亡，
根選擇圓通，入流成正覺。
此遠頌前第二決定義中之文，以示修行方便也。承上縛脫雖唯六根，但解結必因次第，故須一門深入，而六解則一亦亡，故得浮塵諸相，應念化成無上知覺。是以初下手時，須於六根之中選擇其圓通者，從此入法性流而成正覺，便有日劫相倍之殊也。
陀那微細識，習氣成暴流，
真非真恐迷，我常不開演。
自心取自心，非幻成幻法。
不取無非幻，非幻尚不生，幻法云何立？
梵語陀那，此云執持。上文雖明選根入流，但此六根乃根本識之所執持；而此陀那微細，識其習氣種子能成暴流，謂之曰真，則是生死根本；謂之非真，則是離波覓水；故說真非真，皆恐人迷而執著，我所以常不開演也。
夫一切根塵識等，皆是唯心所現。若依根取塵，捨塵取根，乃至捨根塵而取識，捨六識而獨取第八識等，皆是自心還取自心，致使本非幻妄之性，全體成幻妄法。但使修行之人達一切法即心自性，寂然不生取著，則不惟無幻，併無非幻。夫非幻尚自不生，幻法復云何立？譬如空尚不生華，豈有生也哉！
然自心取自心，亦是重頌知見立知；非幻成幻法，亦是重頌即無明本。不取二字，亦是重頌知見無見。無非幻等十三字，亦是重頌斯即涅槃無漏真淨。葢無非幻，是無真，無二乘涅槃也；無幻，是無妄，無凡夫生死也。無涅槃、無生死，是名無住處大涅槃。
惟其孤起而兼重頌，故下歎云雜糅精瑩。
是名妙蓮華，金剛王寶覺，
如幻三摩提，彈指超無學。
此阿毗達磨，十方薄伽梵，一路涅槃門。
初三句，出其三昧名字。次一句，顯其功能殊勝。後三句，明其眾聖共遵也。初三句須作一氣讀之。言此三昧名為何等？乃是妙蓮華金剛王寶覺如幻三昧也。以真性妙理，在有為而非有，在無為而不無，於淨無著，於染無汙，故名為妙蓮華。以般若妙智，觸有有敗，觸無無壞，二邊叵得，中道不居，故名金剛王寶覺。以解脫妙行，有為亦如幻，無為亦如幻，二邊亦如幻，中道亦如幻，故名如幻。合此不思議三德，成一正定，故名三摩提也。此即大佛頂首楞嚴王三昧，亦即金剛王如幻不思議佛母真三昧，種種異名，種種取義，終無二體故也。彈指超無學者，分證固超，破無明故；相似亦超，伏無明故；觀行亦超，能圓伏故；名字亦超，知佛性故。
阿毗達摩，亦云阿毗曇，此翻無比法。通則小乘論藏亦得此名，非世間法所能比故；別則一乘了義乃當此名，非權乘法所能比故。薄伽梵者，佛之嘉號，具含六義，故存本音；一自在，二熾盛，三端嚴，四名稱，五吉祥，六尊貴也。初卷云一門超出妙莊嚴路，先門而後路，先解而後行也。此云一路涅槃門，先路而後門，先行而後入也。前是出生死門，此是入涅槃門。又迷則本鄉皆他國，悟則普天皆故鄉。迷則出涅槃入生死，悟則出生死入涅槃。門之與路，約義說二，體即非二也。
二兼顯六解一亡二：初疑請，二答示。
初又二：初敘益，二請疑。
於是，阿難及諸大眾聞佛如來無上慈誨，祇夜伽陀雜糅精瑩，妙理清徹，心目開明，歎未曾有。
祇夜，此云重頌。伽陀，或云偈，此翻孤起，亦名諷頌。言能詮之祇夜伽陀，則雜糅而精瑩；所詮之妙理，則清淨而了徹也。
阿難合掌頂禮白佛：我今聞佛無遮大悲性淨妙常真實法句，心猶未達六解一亡舒結倫次。惟垂大慈再愍斯會及與將來，施以法音，洗滌沉垢。
此即牒前偈中解結因次第，六解一亦亡之義而發問也。問端有六：一問六解，二問一亡，三問舒，四問結，五問舒結各有倫類，六問舒結各有次序。此隨文便作此列示。若據答中，先答結中次序倫類，次答六解一亡，及解中次序倫類，至文自見。
二答示二：初結巾喻迷，二解巾喻悟。
即時，如來於師子座，整涅槃僧，斂僧伽梨，攬七寶几，引手於几，取劫波羅天所奉華巾，於大眾前綰成一結，示阿難言：此名何等？
阿難大眾俱白佛言：此名為結。
於是如來綰疊華巾，又成一結。重問阿難：此名何等？
阿難大眾又白佛言：此亦名結。
如是倫次綰疊華巾，總成六結，一一結成，皆取手中所成之結，持問阿難：此名何等？
阿難大眾亦復如是次第詶佛：此名為結。
佛告阿難：我初綰巾，汝名為結。此疊華巾先實一條，第二、第三，云何汝曹復名為結？
阿難白佛言：世尊，此寶疊華緝績成巾，雖本一體，如我思惟，如來一綰，得一結名。若百綰成，終名百結。何況此巾秪有六結，終不至七，亦不停五，云何如來秪許初時，第二、第三不名為結？
佛告阿難：此寶華巾，汝知此巾元止一條，我六綰時名有六結。汝審觀察，巾體是同，因結有異。於意云何，初綰結成，名為第一，如是乃至第六結生，我今欲將第六結名，成第一不？
不也，世尊。六結若存，斯第六名終非第一。縱我歷生盡其明辯，如何令是六結亂名？
佛言：如是，六結不同，循顧本因，一巾所造。令其雜亂，終不得成。則汝六根亦復如是，畢竟同中，生畢竟異。
此先答其所問結之次序及倫類也。涅槃僧，此云裏衣，即是下裙。僧伽梨，此云雜碎服，即是大衣。劫波羅，此云時分。夫綰結者，取其巾而左右交加，從本向末，以顯次序之義。葢巾喻本識；綰喻造作，名行；綰時必具結想，以喻想陰；綰竟便成一結，以喻六根受陰；結外必有餘巾以對於結，以喻六根必有所對六塵，兼彼浮根四塵，總名色陰。故知一一根中，皆具五陰，次第重疊而得生起，幽溪所謂橫中之豎也。總成六結，顯倫類義，謂結雖有六，其類是同，一一皆以次第綰成，然不取六結先後以喻六根，以六根無先後故，即是豎中之橫也。
二解巾喻悟三：初喻六解一亡，二喻解結由心，三喻解當次第。
初中三：初立喻，二合法。
佛告阿難：汝必嫌此六結不成，願樂一成，復云何得？
阿難言：此結若存，是非蜂起，於中自生此結非彼、彼結非此。如來今日若總解除，結若不生，則無彼此，尚不名一，六云何成？
汝必嫌此等者言，既嫌此六結而不欲其成，願樂還成一巾，當設何方便乎？餘如文。
佛言：六解一亡，亦復如是，由汝無始心性狂亂，知見妄發，發妄不息，勞見發塵，如勞目睛則有狂華於湛精明無因亂起，一切世間山河大地、生死涅槃，皆即狂勞顛倒華相。
先因其所明而直以法合之，答其六解一亡之問，次更出結元而喻以狂華也。心性狂亂，即所謂性覺必明，妄為明覺。知見妄發，即所謂所妄既立，生汝妄能。發妄不息勞見發塵，即所謂如是擾亂相待生勞，乃至引起塵勞煩惱也。生死即華相，故六宜解；涅槃即華相，故一宜亡。生死即華相，故有人空；涅槃即華相，故有法空。
二喻解結由心二：初正顯由心，二指法興勸。
阿難言：此勞同結，云何解除？
如來以手將所結巾偏掣其左，問阿難言：如是解不？
不也，世尊。
旋復以手偏牽右邊，又問阿難：如是解不？
不也，世尊。
佛告阿難：我今以手左右各牽，竟不能解，汝設方便，云何解成？
阿難白佛言：世尊，當於結心，解即分散。
佛告阿難：如是，如是！若欲除結，當於結心。
結心者，中間空處也。妄為明覺，所立能生，能所相黏，結根斯在。如綰巾兩頭，虗妄成結。然雖成結，巾體不失。觀其所結，則知所解。葢結雖似實，結心仍空，向此一隙空中下手，結即分散。既可分散，結非實結，是顯人空。結既本空，解亦非解，是顯法空。
左右二字，舊喻兩邊者是；有人以喻偏觀根塵，殊未圓妙。且陳那等偏觀六塵，那律等偏觀六根，皆可入道，何必定觀六識，方名結心？須知根、塵、識三，法爾相黏，皆可稱結；而三皆無性，皆可稱結心本虗也。又結心即表中義，若約所觀明中，則是顯出根塵識之實性本如來藏，如結中虗，惟是巾體；若約所用明中，則是須中道觀，如解結者須從中間下手；若約所破明中，則知根塵識三皆無實法，如結無實體，故可解除。
阿難，我說佛法從因緣生，非取世間和合麤相。如來發明世出世法，知其本因、隨所緣出，如是乃至恒沙界外一滴之雨亦知頭數，現前種種松直棘曲、鵠白烏玄，皆了元由。是故，阿難！隨汝心中選擇六根，根結若除，塵相自滅，諸妄銷亡，不真何待？
前文破除世間因緣戲論習氣影子，已無不盡，今方申示佛法因緣深義，亦猶涅槃經中客醫禁乳而後用乳之喻也。知其本因者，一心具足十界性相為因，即如來藏隨緣常不變義。隨所緣出者，隨染淨緣成十法界，所謂隨心應量，循業發現，即如來藏不變常隨緣義。如來所說佛法從因緣生本，即指此圓頓妙理。無奈眾生根性不等，隨類得解，故有藏、通、別教差別，是故前文須力破耳。界外滴雨知頭數者，大圓鏡智所照也。松棘鵠烏了元由者，十種智力所知也。一切依正皆是惟心業力所感，舉此二事，為顯差別妙智善鑒羣機，所說法要應須信受故也。言根結若除塵相自滅者，亦約阿難須就耳門入道言之。若觀塵者，亦可云塵結若除，根相自滅；若觀識者，亦可云識結若除，根塵自滅矣。
阿難，我今問汝：此劫波羅巾六結現前，同時解縈，得同除不？
不也，世尊。是結本以次第綰生，今日當須次第而解。六結同體，結不同時，則結解時云何同除？
佛言：六根解除，亦復如是。此根初解，先得人空；空性圓明，成法解脫；解脫法已，俱空不生，是名菩薩從三摩地得無生忍。
是結本以次第綰生者，止是片喻，不是全喻，但取六根不得總觀之意，非謂六根成有先後也。六根同體者，倫類之義。惟其同體，故入一無妄，六同清淨也。結不同時者，次序之義。惟其不同，故須向一門深入也。分別、俱生二種我執皆斷，名為人空。此根初解，則一解一切解，知無二體而先得人空，如冶鐵者麤垢任運先落也。涅槃偏真，名為法執。空性圓明，則不但無六，亦且無一，而成法解脫。解脫法已，雖復人法俱空，而俱空實本不生，非是人法滅而俱空生。此則一切法不生，不生亦不生，名為無生法忍。菩薩定境修觀，正欲從三昧而得此忍也。此中諦理，非橫非豎，約修證邊雙照橫豎。言豎義者，人空是真諦現前，法空是俗諦現前，俱空不生是中諦現前。言橫義者，知徧計我執即空假中，是名人空；知依他法執即空假中，是名人空；知依他法執即空假中，是名法空；知圓成空理即空假中，是名俱空不生也。
總示因心竟。
二別顯修證五：初阿難請問圓根，二如來垂詢聖眾，三眾聖各說證門，四放光現瑞總印，五佛敕文殊簡擇。
阿難及諸大眾蒙佛開示，慧覺圓通，得無疑惑，一時合掌頂禮雙足而白佛言：我等今日身心皎然，快得無礙。雖復悟知一六亡義，然猶未達圓通本根。世尊，我輩飄零，積劫孤露，何心何慮預佛天倫，如失乳兒忽遇慈母。若復因此際會道成，所得密言還同本悟，則與未聞無有差別。惟垂大悲惠我祕嚴，成就如來最後開示。作是語已，五體投地，退藏密機，冀佛冥授。
若復因此等者，正請示圓通本根也。謂若因此師資際會，得達圓通本根，而菩提道成，俾所得前來密言，了知的是自心本具，而還同本悟。則行起解絕，方悟神珠非從外得，乃與未聞無有差別耳。祕嚴者，祕密妙莊嚴路也。退藏密機者，不起一念也。冀佛冥授者，因佛敕云隨汝心中選擇，知佛未必親宣，但祈加冥授而已。
爾時，世尊普告眾中諸大菩薩，及諸漏盡大阿羅漢：汝等菩薩及阿羅漢，生我法中，得成無學，我今問汝最初發心，悟十八界誰為圓通？從何方便入三摩地？
垂詢聖眾，其故有二：一者正顯方便多門；二者正顯門門各有成驗，所謂要知山下路，須問過來人也。最初發心等者，先開解也。從何方便入三摩地者，依解起行也。二十五聖雖未必人人先開圓解，而從解起行自是修證通途軌式。或見此處有最初字，便欲擬答最初方便之問，反以第一大科擬答妙奢摩等，誤矣！誤矣！
三眾聖各說證門五：初觀六塵，二觀五根，三觀六識，四觀七大，五觀耳根。
初中六：初陳那觀聲，六迦葉觀法。
憍陳那五比丘即從座起，頂禮佛足而白佛言：我在鹿苑及於雞園，觀見如來最初成道，於佛音聲悟明四諦。佛問比丘，我初稱解，如來印我名阿若多。妙音密圓，我於音聲得阿羅漢。佛問圓通，如我所證，音聲為上。
六塵圓通，色應居首，今先明聲塵者，此方真教體，清淨在音聞，且與耳根圓通，一始一終，互相映故。
釋此二十五種圓通，各為三意：一明境有通別，二明觀有盈縮，三明證有本迹。
境通別者，十法界依正音聲，通得為所觀境；今言於佛音聲悟明四諦，此境別也。
觀盈縮者，佛說苦諦，真實是苦，不可令樂；集真是因，更無異因；因若滅者，果則必滅；滅苦之道，實是真道，更無異道；此是藏教生滅觀門，一向是縮。若只此四諦音聲，迷則苦集浩然，而音聲之性本非苦集；悟則道滅宛爾，而音聲之性亦非道滅，所謂音聲性空，四諦皆空，此是通教無生觀門，望藏為盈，望別仍縮。若只此四諦音聲，迷之具成十界苦集，悟之具成十界道滅，所謂分段苦、變易苦，見思集，塵沙、無明集，偏真滅，真、中滅，一切智道、一切種智道；此是別教無量觀門，望藏、通二教為盈，望圓仍縮。若只此四諦音聲，本如來藏妙真如性，了知如來藏中性音真空，性空真音，清淨本然，周徧法界，隨眾生心，應所知量，或有茫然不解，或作生滅四諦解，或作無生、無量、無作四諦解，皆是循業發現。又只此四諦音聲，亦即顯示四種十二緣生，亦即顯示四種六度，乃至亦即顯示世出世間一切諸法。如四諦音聲，一切佛法音聲亦復如是。如佛法音聲，一切十法界依正音聲亦復如是。一音聲性，一切音聲性；一切音聲性，一音聲性。此是圓教無作觀門，乃名為盈也。
證本迹者。鹿苑悟道，迹是藏教，而妙音密圓，正是密悟如來藏中性音真空、性空真音，清淨本然周徧法界之義。葢本是圓教大士，現作聲聞，引物生解。今既別為鈍而仍利一類大機，不妨稱本直說，正不俟法華方開顯也。我於音聲得阿羅漢者，悟音聲即如來藏，本自不生，故得證生果。
下皆倣此。
優波尼沙陀即從座起，頂禮佛足而白佛言：我亦觀佛最初成道。觀不淨相，生大厭離，悟諸色性以從不淨，白骨、微塵，歸於虗空，空色二無，成無學道，如來印我名尼沙陀。塵色既盡，妙色密圓，我從色相得阿羅漢。佛問圓通，如我所證，色因為上。
境通別者，依正諸塵，眼家所對，通名為色；今觀不淨，別在內色。悟諸色性以從不淨者，所謂五種不淨：一生處不淨，胎中與糞穢雜處，生從尿道而出。二種子不淨，攬父母精血為體。三相不淨，從頭至足純是穢物。四性不淨，根本從穢業生，托於穢物長養，其性自是不可改變。身中共三十六物，內有十二，名性不淨；外有十二，名相不淨；中有十二，通於相性。五究竟不淨，業盡報終，如朽敗木，大小不淨盈流於外，體生諸蟲，唼食其肉，皮肉既盡惟餘白骨等。言白骨微塵歸於虗空者，明其不淨、苦、空、無常、無我耳，與外道七分析色之邪計不相侔也。空色二無者，對色說空，色既非真，空亦烏有。從此會入真諦，故成無學也。
觀盈縮者。觀身六分所成，所謂地、水、火、風、空、識，無我我所，惟是不淨，即藏教意。觀不淨色，如夢如影，淨不淨俱不可得，即通教意。觀此身色能成十法界淨不淨差別因果，即別教意。觀此身色本如來藏妙真如性，如來藏中性色真空、性空真色等，即圓教意也。
證本迹者，初云觀不淨相生大厭離，迹在藏教；次云妙色密，圓則密入藏性矣。
香嚴童子即從座起，頂禮佛足而白佛言：我聞如來教我諦觀諸有為相，我時辭佛宴晦清齋，見諸比丘燒沉水香，香氣寂然來入鼻中。我觀此氣，非木、非空，非煙、非火，去無所著，來無所從，由是意銷，發明無漏，如來印我得香嚴號。塵氣倐滅，妙香密圓，我從香嚴得阿羅漢。佛問圓通，如我所證，香嚴為上。
境通別者，一切依正諸香臭氣，鼻家所對，通名為香；今觸境發悟，別在沉水香也。
觀盈縮者，觀此香氣苦空無常，即藏教意；觀香無生，即通教意；觀此香塵，能成十界因果差別，即別教意；觀此香塵即如來藏，乃至如來藏中性香真空、性空真香等，即圓教意也。
證本迹者，去無所著，來無所從，得阿羅漢，迹在通教；妙香密圓，悟藏性矣。
藥王、藥上二法王子，并在會中五百梵天，即從座起，頂禮佛足而白佛言：我無始劫為世良醫，口中嘗此娑婆世界草木金石，名數凡有十萬八千，如是悉知苦醋醎淡甘辛等味，并諸和合俱生變異，是冷是熱，有毒無毒，悉能徧知。承事如來，了知味性非空非有，非即身心、非離身心，分別味因，從是開悟，蒙佛如來印我昆季藥王、藥上二菩薩名，今於會中為法王子，因味覺明，位登菩薩。佛問圓通，如我所證，味因為上。
境通別者，隨遇一味，其境則別；今徧嘗諸味，其境則通也。諸味宛然故非空，無實體性故非有。不生於舌故非即身心，無舌不知故非離身心。味因者，藏性是味之本因也。
觀盈縮者，觀此諸味苦空無常，即藏教意。觀味無生，即通教意。分別無量諸味，乃至具足十界因果，即別教意。味性即如來藏，乃至如來藏中性味真空、性空真味等，即圓教意也。
證本迹者，初為良醫，以此行菩薩道，似屬藏教，或是別教初心。承事如來，了知味性非空非有等，則本迹俱圓矣。
䟦陀婆羅并其同伴十六開士，即從座起，頂禮佛足而白佛言：我等先於威音王佛聞法出家，於浴僧時隨例入室，忽悟水因既不洗塵，亦不洗體，中間安然得無所有。宿習無忘，乃至今時從佛出家，令得無學。彼佛名我䟦陀婆羅。妙觸宣明，成佛子住。佛問圓通，如我所證，觸因為上。
䟦陀婆羅，此云賢護，亦云賢首。境通別者，一切冷煖痛癢諸塵，身家所緣，通名為觸；今於浴室發悟，其境則別。言水因者，即觸塵也，因水有觸，故名水因。又推用水洗身之因，名為水因。若云洗塵，無體則誰知洗者？且何不竟洗地水火風？若云洗體，無塵則安所用洗？且何嘗洗得勝義根乎？展轉推簡，觸塵本空。觸既本空，欲何分別？得此悟門，歷劫不昧，故云宿習無忘也。
觀盈縮者。觀順觸是壞苦，違觸是苦苦，非順非違觸是行苦，即藏教意。能觸如幻，所觸亦然，即通教意。於一觸塵，出生十界因果差別，即別教意。觸性即如來藏，乃至如來藏中性觸真空、性空真觸等，即圓教意也。
證本迹者。初悟水因，僅在別教十信，已曾仰信中道，故佛名為䟦陀婆羅；出其圓解未開，所以謗不輕而久墮。今則仍賴本悟門而證果，證圓住也。
摩訶迦葉及紫金光比丘尼等，即從座起，頂禮佛足而白佛言：我於往劫，於此界中有佛出世名日月燈，我得親近聞法修學。佛滅度後，供養舍利，然燈續明，以紫金光塗佛形像。自爾以來，世世生生身常圓滿紫金光聚。此紫金光比丘尼等即我眷屬，同時發心。我觀世間六塵變壞，唯以空寂修於滅盡，身心乃能度百千劫，猶如彈指。我以空法成阿羅漢。世尊說我頭陀為最，妙法開明，銷滅諸漏。佛問圓通，如我所證，法因為上。
摩訶迦葉，此云大飲光。我於往劫下，先敘緣善。我觀世間下，方說修因也。頭陀，此云抖擻，約理即是迥出法塵，應知四教抖擻差別；約事則有十二種行：一阿蘭若，二常乞食，三次第乞，四一食，五節量食，六中後不飲漿，七糞掃衣，八但三衣，九塚間，十樹下，十一露地，十二但坐不臥也。
境通別者。通則世出世間一切諸法，凡是意家所緣，皆名為法。別則隨拈一塵生滅影子，並得為境。今觀六塵變壞，唯以空寂修於滅盡，即是借通顯別，別以空法為所觀也。
觀盈縮者。由塵變壞，方知空寂，即藏教意。六塵本空，非滅故空，即通教意。分別六塵無量差別，空亦不同，即別教意。了知法塵本如來藏，乃至如來藏中性法真空、性空真法等，即圓教意也。
證本迹者。觀塵變壞，以空修滅，迹在藏教。妙法開明，知如來藏具一切法，則密入圓教矣。
二觀五根。以耳根為此方當機，至後方廣陳之，故今略明惟有五人，即分為五：初阿那律觀眼，五須菩提觀意。
阿那律陀即從座起，頂禮佛足而白佛言：我初出家，常樂睡眠，如來訶我為畜生類。我聞佛訶，啼泣自責，七日不眠，失其雙目。世尊示我樂見照明金剛三昧，我不因眼觀見十方，精真洞然如觀掌果，如來印我成阿羅漢。佛問圓通，如我所證，旋見循元，斯為第一。
阿那律陀，此云無貧，亦云如意。境通別者，見暗見明、見通見塞，通名為見；今既失目，別觀見暗之時，見非是暗，以達性無虧損也。樂見照明者，如是見性是心非眼，故雖盲而不失也。金剛者，性不可壞也。三昧者，依性成修也。
觀盈縮者。緣見因明，暗無所見，則知眼入無常無我，即藏教意。明暗如幻，能見亦然，即通教意。五眼差別，分對十界，即別教意。目入即如來藏，如來藏中性見覺明、覺精明見，乃至循業發現，即圓教意。
證本迹者，成阿羅漢，迹在通教，而所示三昧本屬圓宗。旋見者，不流逸奔色，除於根結也。循元者，悟眼入本如來藏也。
周利槃特迦即從座起，頂禮佛足而白佛言：我闕誦持，無多聞性，最初值佛聞法出家，憶持如來一句伽陀，於一百日得前遺後、得後遺前。佛愍我愚，教我安居調出入息。我時觀息微細，窮盡生住異滅諸行剎那，其心豁然得大無礙，乃至漏盡成阿羅漢，住佛座下，印成無學。佛問圓通，如我所證，反息循空，斯為第一。
周利槃特迦，此云繼道，亦云小路。無多聞性者，往昔曾為三藏法師，由慳法故，今招此報。所誦伽陀，根本律中載之，偈曰：身語意業不造惡，不惱世間諸有情。正念觀知欲境空，無益之苦當遠離。調出入息，有似二乘数息观，有十六特勝，所謂安那般那三昧，息出知出、息入知入等。出其愚癡無智，故令於此鼻息了了常知，可以破愚暗也。
境通別者，領納香臭，通名鼻入；今不取知香知臭，但調出入，其境則別也。觀盈縮者，此息無常無我不淨苦空，即藏教意；此息出無所去、入無來處，即通教意；觀此鼻入，具足十界差別因果不同，即別教意；鼻入即如來藏，如來藏中性齅覺明、覺精明齅等，即圓教意。證本迹者，觀息微細，迹在藏教；返息循空，悟其本如來藏，亦密入圓住矣。
憍梵鉢提即從座起，頂禮佛足而白佛言：我有口業，於過去劫輕弄沙門，生生世世有牛呞病。如來示我一味清淨心地法門，我得滅心入三摩地。觀味之知非體非物，應念得超世間諸漏，內脫身心，外遺世界，遠離三有，如鳥出籠，離垢銷塵，法眼清淨，成阿羅漢。如來親印，登無學道。佛問圓通，如我所證，還味旋知，斯為第一。
憍梵鉢提，此云牛呞。境通別者。知淡知甜乃至知苦，通名舌根。今令返觀知淡之時，知非是淡，乃至知苦之時，知非是苦等，所謂無味之味，亦是味中上味，以其不流逸而奔味，故名一味清淨心地法門。此境別也。我得滅心者，滅其知味之心，不由前塵起知見也。非體者，非生於舌；非物者，非生於物；具如第三卷破舌入中廣明。由悟非體，故內脫身心；由悟非物，故外遺世界也。
觀盈縮者。觀此舌入無常無我，即藏教意。舌入即空，是通教意。舌入出生十界因果，是別教意。舌入即如來藏，如來藏中性甞覺明、覺精明甞等，是圓教意也。
證本迹者，非體非物，迹在通教；還味旋知，悟入藏性矣。
畢陵伽婆蹉即從座起，頂禮佛足而白佛言：我初發心從佛入道，數聞如來說諸世間不可樂事。乞食城中，心思法門，不覺路中毒刺傷足，舉身疼痛。我念有知，知此深痛，雖覺覺痛，覺清淨心無痛痛覺。我又思惟，如是一身，寧有雙覺？攝念未久，身心忽空，三七日中諸漏虗盡，成阿羅漢，得親印記，發明無學。佛問圓通，如我所證，純覺遺身，斯為第一。
畢陵伽婆蹉，此云餘習，多慢習故。境通別者。覺痛、覺癢、覺寒、覺熱等，通名身入。今因毒刺傷足，別以痛覺為境也。言雖此知覺能覺於痛，而覺清淨心依然如故，曾無有痛能痛著此覺者。葢設使此覺為痛所痛，則覺已成痛，誰知痛者？今既能覺於痛，則覺本未甞痛也。如是一身，寧有雙覺，一受痛一無痛哉！故知迷則全覺成痛，悟則全痛是覺耳。此與第二卷中覺所覺眚、覺非眚中一般道理，兼證見見非見之性，尤為親切。若隨痛轉，則全真覺為妄覺，所謂覺是見分，痛是相分，二分之外更無真覺可得，如二月之外別無真月，眚影之外別無清淨目也。若知只此能覺痛者從來痛他不著，則知終日在妄，終日恒真，覺既惟心，痛亦惟心，只此二分，元是菩提妙淨明體，如即此二月全是月體，即此青影全依日體也。是則不惟覺本是覺，而且痛亦是覺，故曰純覺。不惟痛本無痛，而且身本無身，故曰遺身耳。
觀盈縮者。觀覺痛覺癢等覺，皆是無常無我，即藏教意。所覺如幻，能覺亦然，即通教意。出此身入，能成十界因果，即別教意。身入即如來藏，如來藏中性覺覺明、覺精明覺等，即圓教意也。
證本迹者，身心怱空，迹在通教；純覺遺身，悟入藏性矣。
須菩提即從座起，頂禮佛足而白佛言：我曠劫來心得無礙，自憶受生如恒河沙。初在母胎即知空寂，如是乃至十方成空，亦令眾生證得空性。蒙如來發性覺真空，空性圓明，得阿羅漢，頓入如來寶明空海，同佛知見，印成無學，解脫性空，我為無上。佛問圓通，如我所證，諸相入非，非所非盡，旋法歸無，斯為第一。
境通別者。知善、知惡、知有、知空等，別別皆名意入。今知空寂，即是觀於此覺知性，不在內外中間諸處，亦復生無所從、滅無所去，其境通也。自憶受生如恒河沙者，以生住異滅吸習中歸名意知根，久成此觀，故多劫受生皆能憶也。
觀盈縮者。此意念念生滅，無常無我，即藏教意。此意即空，是通教意。此意出生十界因果，是別教意。意入即如來藏，如來藏中性知覺明、覺精明知等，是圓教意也。
證本迹者。空性圓明得阿羅漢，迹在通教。同佛知見，悟藏性也。諸相入非等者，了知寤寐生滅等相，全體虗妄，皆入於非。而能非之心，與所非之相俱盡，旋此心法以歸無性，無性之性即是如來藏性也。
三觀六識六：初舍利觀眼識，六目連觀意識。
舍利弗即從座起，頂禮佛足而白佛言：我曠劫來心見清淨，如是受生如恒河沙，世出世間種種變化，一見則通，獲無障礙。我於中路逢迦葉波兄弟相逐，宣說因緣，悟心無際，從佛出家，見覺明圓，得大無畏，成阿羅漢，為佛長子，從佛口生，從法化生。佛問圓通，如我所證，心見發光，光極知見，斯為第一。
境通別者。隨其所見而生分別，其境則別。今世出世間種種變化，一見則通，其境通也。心見，即指眼識。不於色塵而起惑染，故名清淨。世出世間，即是因緣所生諸法。染因緣故則有世間種種變化，淨因緣故則有出世種種變化。一見則通者，出其眼識清淨，所以現量而知。此其夙習，在觀行及相似位也。
觀盈縮者。眼識是因緣所生，無常無我，即藏教意。因緣即空，是通教意。因緣假名，出生十界因果，是別教意。因緣即中，眼識本如來藏，如來藏中性識明知、覺明真識等，是圓教意也。
證本迹者，宣說因緣，悟心無際，迹是通教見地；本乃圓悟藏性也。不以眼為界，不以色為界，非因非緣，亦非自然，直是如來藏性，妙覺湛然，徧周法界，故云光極知見。
普賢菩薩即從座起，頂禮佛足而白佛言：我已曾與恒沙如來為法王子，十方如來教其弟子菩薩根者，修普賢行，從我立名。世尊，我用心聞，分別眾生所有知見。若於他方恒沙界外有一眾生心中發明普賢行者，我於爾時乘六牙象，分身百千皆至其處。縱彼障深未得見我，我與其人暗中摩頂，擁護安慰，令其成就。佛問圓通，我說本因，心聞發明，分別自在，斯為第一。
我已曾與等文，先敘果上大用。佛問圓通已下，方出修證本因。心聞，即指耳識。由觀耳識，發明如來藏性，故得大用現前，分別自在也。境通別者，隨其所聞而生分別，其境則別；觀於心聞，其境而通。觀盈縮，例如眼識中說。證則本迹俱圓。
孫陀羅難陀即從座起，頂禮佛足而白佛言：我初出家從佛入道，雖具戒律，於三摩地心常散動，未獲無漏，世尊教我及拘絺羅觀鼻端白。我初諦觀經三七日，見鼻中氣出入如煙，身心內明，圓洞世界，徧成虗淨，猶如瑠璃。煙相漸消，鼻息成白，心開漏盡，諸出入息化為光明照十方界，得阿羅漢，世尊記我當得菩提。佛問圓通，我以消息，息久發明，明圓滅漏，斯為第一。
孫陀羅，此云艶；難陀，此云喜；以妻彰名也。境通別者，分別香臭諸氣，通名鼻識。此識本無色質可見，但依鼻識而造諸惡名為黑業，攝鼻識而制心一處名為白業，故令觀鼻端白以攝散心，別是一種權巧法門也。此與通明禪觀相似。
觀之盈縮，亦如眼識中說。證本迹者，出入如煙，迹在通教性地。鼻息成白，迹在見地。得阿羅漢，是已辦地。記得菩提，當是方等、般若中記。息久發明，明圓滅漏，所謂鼻識即如來藏、妙覺湛然等也。
富樓那彌多羅尼子即從座起，頂禮佛足而白佛言：我曠劫來辯才無礙，宣說苦空，深達實相，如是乃至恒沙如來祕密法門，我於眾中微妙開示，得無所畏。世尊知我有大辯才，以音聲輪教我發揚。我於佛前助佛轉輪，因師子吼，成阿羅漢，世尊印我說法無上。佛問圓通，我以法音降伏魔怨，消滅諸漏，斯為第一。
境通別者。舌根有二功能：一甞味，二語言。舌識亦有二種功能：一分別諸味；二具定四辯，所謂法無礙辯、義無礙辯、辭無礙辯、樂說無礙辯，皆是清淨舌識，與同時意識之力，具足種種名句法味。今不取分別諸味，乃取無礙辯才，其境別也。
觀盈縮者。依於舌識四無礙辯，宣說苦空，即藏教意。宣說三乘共實相，即通教意。宣說出二諦外之實相，即別教意。深達一切無非實相，即圓教意也。
證本迹者。因師子吼成阿羅漢，迹是通教，以不離文字說解脫故。法音降伏魔怨等者，以生滅、無生二種法音，降界內四魔，消滅見思諸漏；以無量、無作二種法音，降界外四魔，消滅塵沙、無明諸漏；當知本地甚深遠矣！
優波離即從座起，頂禮佛足而白佛言：我親隨佛踰城出家，親觀如來六年勤苦，親見如來降伏諸魔、制諸外道。解脫世間貪欲諸漏，承佛教戒，如是乃至三千威儀、八萬微細，性業遮業，悉皆清淨，身心寂滅，成阿羅漢。我是如來眾中綱紀，親印我心，持戒修身，眾推為上。佛問圓通，我以執身身得自在，次第執心心得通達，然後身心一切通利，斯為第一。
優波離，此云上首，或云近執。隨佛踰城，處處說是闡陀；今優波離敘此緣起，恐是隨機不同，示現各別也。
境通別者。分別違順俱非諸觸，通名身識。今持戒檢身，別緣違情之境。言三千威儀者，行住坐臥各二百五十戒，共成一千，以對三聚，即成三千。言八萬微細者，以三千威儀，歷身口七支，共成二萬一千，約貪分、瞋分、癡分等分煩惱以論對治，故有八萬四千，今特舉大數耳。言性業者，無論受與不受，犯之法爾有罪，如殺、盜、邪婬、妄語等是也。言遮業者，佛為行人既遮制後，犯則有罪，如飲酒及非時食等是也。
觀盈縮者。通途觀於身識，例如眼識中說；別就持戒論於觀門。若依此戒滅惡生善，次第成就定共、道共，即藏教意。惡既性空，善亦非有，所持如幻，能持亦然，是通教意。於一戒品，出生十界種種因果，是別教意。戒為法界，一切法趣戒，是趣不過，即圓教意也。
證本迹者。執身是律儀戒，執心是定共、道共戒，迹在藏教。而身心一切通利，則密悟如來藏性，所謂清淨法身、常住真心矣。
大目犍連即從座起，頂禮佛足而白佛言：我初於路乞食，逢遇優樓頻螺、伽耶、那提三迦葉波，宣說如來因緣深義，我頓發心，得大通達，如來惠我袈娑著身，鬚髮自落。我遊十方，得無罣礙，神通發明，推為無上，成阿羅漢。寧唯世尊，十方如來歎我神力圓明清淨自在無畏。佛問圓通，我以旋湛，心光發宣，如澄濁流，久成清瑩，斯為第一。
優樓頻螺，此云木瓜癃。伽耶，山名，亦城名，此云象頭。那提，河名。兄弟三人皆先事火，後受佛化，為常隨眾者也。
境通別者，善識、惡識及無記識，或緣過去，或緣現在未來，或緣現量，或緣比量、非量，隨其所起介爾之心，皆得為所觀境，是名為別。今但云旋湛，其境通也。
觀盈縮者。觀此意識是因緣所生，無常無我，即藏教意。觀此意識，不自生、不他生、不共生、不無因生，因緣即空，是通教意。觀此意識因緣假名，能成十界種種因果，是別教意。觀此意識本如來藏，如來藏中性識明知、覺明真識，妙覺湛然，徧周法界，含吐十虗，寧有方所，循業發現，即圓教意也。
證本迹者。我頓發心得大通達，謂了知正因緣境，不隨分別邪見，發得本有無漏真明，迹在通教見地。神名天心，通名慧性，天然之性，照徹無礙，成阿羅漢，迹在已辦。而圓明清淨自在無畏，是密入藏性也。
如澄濁流久成清瑩者，以五疊渾濁，唯是五陰。五陰根由，唯是妄想。故此第六意識名為功首罪魁。是故二十五種圓通所觀之境雖別，能觀之智是同，若不依此第六識心以為妙觀察智，何由成辦大菩提果？當知澄濁成清，此為關要，所以圓頓止觀立此為境，名為去丈就尺，去尺就寸，譬如伐樹得根、灸病得穴也。而後世漫言首破六識，是誤認緣影以為六識，豈知性識明知、覺明真識，全妄即真者耶？
四觀七大為七：初火頭觀火大，七勢至觀根大。
烏芻瑟摩於如來前，合掌頂禮佛之雙足而白佛言：我常先憶久遠劫前性多貪欲，有佛出世名曰空王，說多婬人成猛火聚，教我徧觀百骸四肢諸冷煖氣，神光內凝，化多婬心成智慧火，從是諸佛皆呼召我名為火頭。我以火光三昧力故，成阿羅漢，心發大願：諸佛成道，我為力士，親伏魔怨。佛問圓通，我以諦觀身心煖觸無礙流通，諸漏既銷，生大寶𦦨，登無上覺，斯為第一。
七大之首，應先地大；今先火大，亦為對治生死根本故也。烏芻瑟摩，此云火頭。境通別者，十法界內火外火，通名火大。今觀凡夫身內婬火，此境別也。
觀盈縮者。觀此婬火苦惱不淨，是藏教意。觀此婬火緣生即空，是通教意。觀此婬火因緣假名，能成十界諸因果法，是別教意。觀此婬火即如來藏，性火真空，性空真火，隨心應量，循業發現，是圓教意也。
證本迹者，火光三昧成阿羅漢，是通教體法觀門；心發大願，則接入四教矣。
持地菩薩即從座起，頂禮佛足而白佛言：我念往昔普光如來出現於世，我為比丘，常於一切要路、津口、田地、險隘，有不如法妨損車馬，我皆平填，或作橋梁、或負沙土。如是勤苦，經無量佛出現於世，或有眾生於闤闠處要人擎物，我先為擎，至其所詣，放物即行，不取其值。毗舍浮佛現在世時，世多饑荒，我為負人，無問遠近，唯取一錢，或有車牛被於泥溺，我有神力為其推輪，拔其苦惱。時國大王延佛設齋，我於爾時平地待佛。毗舍如來摩頂謂我：當平心地，則世界地一切皆平。我即心開，見身微塵與造世界所有微塵，等無差別，微塵自性不相觸摩，乃至刀兵亦無所觸。我於法性悟無生忍，成阿羅漢，迴心今入菩薩位中。聞諸如來，宣妙蓮華佛知見地，我先證明而為上首。佛問圓通，我以諦觀身、界二塵等無差別，本如來藏，虗妄發塵，塵銷智圓，成無上道，斯為第一。
毗舍浮，此云徧一切自在，乃莊嚴劫最後佛也。境通別者。內色外色，通名地大。今初以平地為行，別在外色；後悟當平心地，則內外不二也。
觀盈縮者。觀地無常無我等，是藏教意。觀地即空，是通教意。觀地十界假名無量，是別教意。觀地即如來藏，性色真空、性空真色等，是圓教意。
證本迹者。初是藏教事度，後乃圓悟藏性。而云成阿羅漢迴心今入菩薩位者，只是麤垢先落，心不取證意耳。
月光童子即從座起，頂禮佛足而白佛言：我憶往昔恒河沙劫，有佛出世名為水天，教諸菩薩修習水觀入三摩地。觀於身中水性無奪，初從涕唾，如是窮盡津液、精血、大小便利，身中旋復，水性一同，見水身中與世界外浮幢王剎諸香水海，等無差別。我於是時初成此觀，但見其水，未得無身。當為比丘室中安禪，我有弟子窺窻觀室，唯見清水徧在室中，了無所見。童稚無知，取一瓦礫投於水內，激水作聲，顧盻而去。我出定後，頓覺心痛，如舍利弗遭違害鬼。我自思惟：今我已得阿羅漢道，久離病緣，云何今日忽生心痛，將無退失？爾時童子捷來我前，說如上事，我則告言：汝更見水，可即開門，入此水中，除去瓦礫。童子奉教，後入定時，還復見水，瓦礫宛然，開門除去。我後出定，身質如初。逢無量佛，如是至於山海自在通王如來，方得亡身，與十方界諸香水海性合真空，無二無別。今於如來得童真名，預菩薩會。佛問圓通，我以水性一味流通，得無生忍，圓滿菩提，斯為第一。
境通別者。內水外水，各可別觀。今觀身中水性及香水海，其境通也。觀盈縮，如地大中說。證本迹者。初成此觀，即圓初信至七信位，或是別七住位，所謂但破見思，未破無明，雖得六銷，猶未亡一，故云但見其水，未得無身，此即以彼清水三昧而為其身，不同凡夫有我身見也。阿羅漢道，約圓七信，或別七住，對藏、通而言之。羅漢但有四大不調外感之病，無有怱然意外之病，故云久離病緣。方得亡身等者，證圓初住，了知性水真空、性空真水，水與瓦礫皆如來藏，俱發俱現、唯海唯山，故云一味流通也。
瑠離光法王子即從座起，頂禮佛足而白佛言：我憶往昔經恒沙劫，有佛出世名無量聲，開示菩薩本覺妙明，觀此世界及眾生身，皆是妄緣風力所轉。我於爾時觀界安立，觀世動時，觀身動止，觀心動念，諸動無二，等無差別。我時覺了此羣動性，來無所從、去無所至，十方微塵顛倒眾生同一虗妄，如是乃至三千大千一世界內所有眾生，如一器中貯百蚊蚋，啾啾亂鳴，於分寸中鼓發狂閙。逢佛未幾，得無生忍，爾時心開，乃見東方不動佛國，為法王子，事十方佛，身心發光，洞徹無礙。佛問圓通，我以觀察風力無依，悟菩提心，入三摩地，合十方佛傳一妙心，斯為第一。
境通別者。內風外風，各可別觀，今通以諸動為所觀也。觀盈縮，亦如地大中說。證則本迹俱圓。言來無所從去無所至者，所謂風大即如來藏，性真常中，求於去來迷悟生死了無所得也。東方為羣動之首，而有不動佛國，正表動即非動，此動而常寂之理，乃諸佛所傳心法也。
虗空藏菩薩即從座起，頂禮佛足而白佛言：我與如來定光佛所，得無邊身，爾時手執四大寶珠，照明十方微塵佛剎，化成虗空。又於自心現大圓鏡，內放十種微妙寶光，流灌十方盡虗空際，諸幢王剎來入鏡內，涉入我身，身同虗空，不相妨礙；身能善入微塵國土，廣行佛事，得大隨順。此大神力，由我諦觀四大無依，妄想生滅，虗空無二，佛國本同，於同發明，得無生忍。佛問圓通，我以觀察虗空無邊，入三摩地，妙力圓明，斯為第一。
此亦先敘果上勝德，次此大神力下，方說修證本因也。四大寶珠，即是觀四大之妙智。照明佛剎化成虗空，即是了知性色真空、性火真空等也。現大圓鏡，即是觀空大之妙智。放十寶光流灌空際，即是了知性空真色、性空真火等，具足十界隨緣之用也。諸幢王剎來入鏡內乃至不相妨礙，一含一切、一切入一也。身能善入乃至得大隨順，一切含一、一入一切也。得無邊身，是證法身體大。四珠、圓鏡，是表般若相大。身土互入，是明解脫用大。
境通別者，內空外空，皆可別觀，今通觀也。觀盈縮者，滅色空，是藏教意；即色空，是通教意；出二邊空，是別教意；性覺真空，性空真覺，是圓教意。證則本迹俱圓。
彌勒菩薩即從座起，頂禮佛足而白佛言：我憶往昔經微塵劫，有佛出世名日月燈明，我從彼佛而得出家，心重世名，好遊族姓，爾時世尊教我修習唯心識定，入三摩地。歷劫已來以此三昧事恒沙佛，求世名心歇滅無有。至然燈佛出現於世，我乃得成無上妙圓識心三昧，乃至盡空如來國土淨穢有無，皆是我心變化所現。世尊，我了如是唯心識故，識性流出無量如來，今得授記，次補佛處。佛問圓通，我以諦觀十方唯識，識心圓明，入圓成實，遠離依他及徧計執，得無生忍，斯為第一。
彌勒，此云慈氏，名阿逸多，此云無能勝，即當來龍華教主也。境通別者。六種轉識，各可別觀，如前六識圓通所明。第八藏識，初心決不能觀，以其行相難了知故。今云修習唯心識定，通以六識為所觀境，兼復進觀八識。葢由不達現前所緣六塵，唯是六識自家相分，妄於心外取境，所以心重世名，好遊族姓。今令諦觀眼所緣緣，決定不離眼識，乃至意所緣緣，決定不離意識。次觀根身器界諸本質境，亦決不離根本藏識。則識心之外，更無少許實法可得，何所可重？何所可好？故得求世名心歇滅無有也。
觀盈縮者。觀六種識皆是因緣所生，無常無我，即藏教意。緣生即空，是通教意。依根本識，出生十界染淨因果，即別教意。六識皆如來藏，如來藏中性識明知、覺明真識，妙覺湛然，徧周法界，含吐十虗，寧有方所，循業發現，故有十界染淨諸識不同，一一識性還復互徧互具，不可思識，是圓教意也。
證本迹者。初修此定，迹在別教。得成無上妙圓識心三昧，即是初歡喜地通達之位，此則證道同圓，是故了知一切唯識，乃至四土三身皆是識性變化流出，所謂心佛眾生三無差別，互攝互含，不可思議。有云只須消歸自己，不必以他佛他土為言者，未達自他不二之體故也。
圓成實者，了知此見及緣，元是菩提妙淨明體，如了繩即麻。依他執者，本是妙明無上菩提淨圓真心，妄為色空及與聞見，如麻上見繩。徧計執者，以攀緣心而為自性，妄計實我實法，如繩上計蛇。今既識心圓明，入圓成實，則依他、徧計二執，不期遠離而自遠離矣！
大勢至法王子與其同倫五十二菩薩，即從座起，頂禮佛足而白佛言：我憶往昔恒河沙劫，有佛出世名無量光，十二如來相繼一劫，其最後佛名超日月光，彼佛教我念佛三昧。譬如有人，一專為憶，一人專忘，如是二人若逢不逢，或見非見。二人相憶，二憶念深，如是乃至從生至生，同於形影，不相乖異。十方如來憐念眾生，如母憶子，若子逃逝，雖憶何為？子若憶母，如母憶時，母子歷生不相違遠。若眾生心憶佛念佛，現前當來必定見佛，去佛不遠，不假方便自得心開，如染香人身有香氣，此則名曰香光莊嚴。我本因地以念佛心入無生忍，今於此界攝念佛人歸於淨土。佛問圓通，我無選擇，都攝六根，淨念相繼，得三摩地，斯為第一。
七大次第，先根後識。今識大後方明根大者，以此念佛三昧亦逗此方機宜，末世眾生須依念佛得度。又四種三昧，同名念佛，念佛三昧名為三昧中王，能攝一切三昧故也。十六觀經云：但見此菩薩一毛孔光，即見十方無量諸佛淨妙光明，是故號此菩薩名無邊光。以智慧光普照一切，令離三塗，得無上力，是故號此菩薩名大勢至。釋此圓通，亦為三意：
一明境通別者。別則隨舉一根，皆得為所觀境，如那律等五人，及下文觀音大士是也。今云都攝六根，其境則通。依此六根而修念佛三昧，復有三種不同：一者惟念自佛，二者惟念他佛，三者自他但念。若惟念自佛，則與二十四種圓通是同，惟須一重能所，所謂以六根為所觀，以妙觀察智相應心品為能觀。如央掘經云：所謂彼眼根，於諸如來常，具足無滅修，了了分明見；乃至彼意根，於諸如來常，具足無滅修，了了分明知等。此則該攝一切諸教、一切禪宗直指法門，罄無不盡也。若惟念他佛，則與二十四種圓通有別，須知兩重能所，所謂妙觀察智為能觀，六根為所觀；六根為能念，諸佛果德為所念。由第六識夾持六根專注佛境，俾眼所見無非佛色，耳所聞無非佛聲，鼻所嗅無非佛香，舌所宣無非佛號，身所對無非佛境，意所緣無非佛法，此則該攝彌陀、藥師、上生等經，及蓮社事想法門，罄無不盡也。若自他俱念，則與二十四聖圓通同而復別。先須開圓頓解，了知心佛眾生三無差別，自他本自不二，乃托他佛以顯本性，故應佛顯，知本性明，托外義成，唯心觀立。此則開圓解處，與諸聖同；托他佛處，與諸聖異。十六觀經所謂勝異方便，今文所謂不假方便自得心開，由其方便最為勝異，故更不假餘方便也。
二明觀盈縮者。通途教觀，具如前文五根中說。今明念佛三昧，亦有四教不同，一一教中，亦復各有念自、念他、自他俱念三種差別。藏教三者，觀此六根無我我所，證入滅諦涅槃，名念自佛；以此六根緣佛三十二相、八十種好，滅罪生福，成出世因，名念他佛；緣想佛境，攝我六根，為欲淨諸戒品、生定發慧、現證果故，名自他俱念也。通教三者，觀此六根當體即空，非滅故空，名念自佛；六根如幻，佛身亦然，以如幻根，緣如幻佛，滅如幻罪，生如幻福，乃至得證如幻涅槃，名念他佛；所念能念無二幻故，托如幻境，成如幻觀，名自他俱念也。別教三者，觀此六根依無明有，斷無明故，九界六根得滅，佛界六根得成，名念自佛；正因佛性雖復理同，我無緣了，諸佛已具，緣念諸佛果中勝德，不生疲厭，名念他佛；我與諸佛三因平等，諸佛圓證，我今在迷，先念化身佛助我緣因，次念報身佛助我了因，後念法身佛顯我正因，名自他俱念也。圓教三者，六根皆如來藏，如來藏中性見覺明、覺精明見，如一見根，見周法界，聞齅覺知亦復如是，妙德瑩然，周徧法界，是念自佛；觀一佛身即是一切諸佛之身，觀一相好即是一切相好之海，稱一佛名即是一切諸佛之名，觀一法門即是一切微妙法門，觀於佛土一塵一法即是一切諸塵諸法，見一色身即是圓見法報化身，瞻一影像即是如來三身實相，名念他佛；諸佛乃眾生心內之佛，眾生乃諸佛心內眾生，觀身實相，觀佛亦然，全由性具三德成彼諸佛果上三身，觀彼諸佛果上三身即發自心本有三智，名自他俱念也。
三明證本迹者。自行則本迹俱圓，化他則四教俱用。還須先約三種念佛以釋今文，次明四種淨土以彰能攝。
約念他佛釋今文者。一專為憶，即指十方如來。一人專忘，即指迷倒眾生。佛常逢見眾生，眾生常不逢見諸佛，故云若逢不逢，或見非見。次喻佛憶眾生，更與尋常憶念不同，直如慈母憶子。子今憶母，亦須如母憶子，方得歷生不相違遠。憶者，恒審思量。念者，注心一境。憶念若深，則有現前即見佛者，如遠公三見聖相之類是也；亦有當來乃見佛者，如臨終佛迎，乃至華開見佛之類是也。不惟得見果佛，亦去果佛不遠，如經所明不退菩提、多有一生補處是也。不假方便，謂即以念佛為第一勝異方便，非餘一切方便所可及也。香喻諸佛果德，染香人身有香氣等，喻攬果成因、因能克果也。
約念自佛釋今文者。一專為憶，以喻本覺之性，隨諸眾生流轉五道，不相暫離。一人專忘，以喻始覺在無明時，念念背覺合塵。始本不離，故若逢；始本不合，故不逢。本即在始，故或見；始恒迷本，故非見也。十方如來，即指眾生本覺之性，元自豎窮橫徧，能生始覺，喻之如母。始覺在無明時，全體從本覺起，而違背本覺，喻以如子逃逝也。現前見佛，是圓初住，親見本覺法身。當來見佛，是圓五品、六根，相似見於本覺。去佛不遠，謂去自心妙覺極果不遠。不假方便，謂不假諸餘方便，非謂念自心佛不是勝妙方便也。香喻本覺理性，染香人身有香氣，喻無明熏變成始覺也。約自他俱念，例此可知。
次明四種淨土以彰能攝者，所謂凡聖同居淨土、方便有餘淨土、實報無障礙淨土、常寂光淨土也。今以藏、通二教念他佛、念自他佛二種三昧，攝歸同居、方便二種淨土，謂藏七賢，通乾慧、性地，皆歸同居淨；藏四果，通見地已上，皆歸方便淨也。以別教二種念佛三昧，攝歸同居、方便、實報三種淨土；十信位，歸同居淨；十住、十行、十迴向位，歸方便淨；十地證道同圓，由念他佛之力，歸實報淨也。以圓教二種念佛三昧，攝歸四種淨土；五品位，歸同居淨；十信位，歸方便淨；初住去，歸實報淨，亦復分證寂光；妙覺位，歸於究竟寂光淨也。若夫單念自佛，則通教已辦地上，能歸方便淨土，乾慧、性地不能，歸同居淨土；藏教一總不能；圓教能歸實報、寂光二種淨土，別教不能。又圓教但念自佛者，但能竪入上三淨土，不能橫超西方淨土。又單念自佛，則是諸聖所同，不顯此門獨妙；又單被四教利根，不能普被四教三根；故非勢至化他之本旨也。
問曰：但念他佛，得非心外取境耶？
答曰：圓人熾然但念他佛，了知他佛不離自心。權乘縱未了達自心，究竟心外決無別佛。故此念佛三昧，若迷若悟，皆可共遵。迷者遵之，則不假方便，自得心開。悟者遵之，則自他不二，始覺合本矣！名為三昧中王，不亦宜乎？
五觀耳根。此門次序，本應在那律後。由其正被當機，故俟眾聖各已略陳，乃廣陳修證之相也。文分為二：初敘悟緣起，二牒證結答。
初中三：初值佛稟教，二依教修證，三由證起用。
爾時，觀世音菩薩即從座起，頂禮佛足，而白佛言：世尊，憶念我昔無數恒河沙劫，於時有佛出現於世名觀世音，我於彼佛發菩提心，彼佛教我從聞思修，入三摩地。
觀者，能觀之智，所謂一心三觀也。世音者，所觀之境，所謂一境三諦也。世有三種，一器世間，所謂同居、方便、實報、寂光；二眾生世間，所謂天、人、阿修羅、地獄、鬼、畜生；三正覺世間，所謂佛、菩薩、緣覺、聲聞；以要言之，即十法界若依若正也。音者，依正所出種種音聲。此音本即如來藏性，循業發現，眾生迷本聞，循聲流轉，故於十界依正音聲不能普徧圓觀。又於所聞音聲，或是有漏，或是無漏，或善或惡，或樂或苦，隨其妄想，起諸分別，不達一切音聲皆如來藏三諦妙理。惟此菩薩善證耳根圓通，觀一切音皆妙三諦，故名觀世音也。古佛亦名為觀世音，正顯師資一揆。我於彼佛發菩提心者，亦如阿難圓悟藏性，深發四弘也。彼佛教我從聞思修入三摩地者，亦如今佛開示阿難定境修觀也。聞思修三字，尋常作三慧釋，今則稍異，謂以聞根為所觀境，從此思惟修習而入三昧，下正備明思惟修習及證入起用之相也。
釋此圓通，亦須三意。境通別者，隨聞一動、一靜、一聲、一響，皆可觸發聞機，別成所觀之境；今但云從聞思修，其境通也。觀盈縮者，觀此耳入因緣所生，全體虗妄，無我我所，是藏教意；耳入即空，是通教意；耳入出生十界因果，是別教意；耳入本如來藏，如來藏中性聞覺明、覺精明聞，妙德瑩然，周徧法界等，是圓教意也。證則本迹俱圓，具如下釋。
二依教修證二：初總敘圓修，二別明破陰。
初於聞中，入流亡所。
初於聞中四字，明其所觀之境。雖十八界皆得為所觀境，而大士初下手時，別從耳门而入，故定聞根為所觀境。此境不取所聞聲相，亦不取耳識能分別相，但聞而已。
入之一字，明其能觀之智。眾生循聲流轉，非背而背，名之為出。大士反聞自性，非合而合，名之為入，即一心三止三觀也。
流之一字，明其所顯之諦。下文云：此則圓真實、此則通真實、此則常真實，乃是聞性真流。以此圓通常性，不變隨緣、隨緣不變，故名為流。若隨染緣，則流為九界；若隨淨緣，則流為佛界。九界名生死流，佛界名涅槃流。正隨流時，水性不變，十界俱非十界，名真諦法流；惟一水性，隨十界流，十界俱即十界，名俗諦法流；流外無水、水外無流，非水非流、即流即水，十界俱離即離非，是即非即，名中諦法流。真諦即圓真實，俗諦即通真實，中諦即常真實。又三諦俱圓，量周徧故；三諦皆通，具勝用故；三諦皆常，體不變故。
若以能入止觀，對所入法流，須知橫竪二義，方達非橫非竪。言竪入者，體真止、空觀，入真諦流；方便隨緣止、假觀，入俗諦流；息二邊分別止、中觀，入中諦流。言橫入者，一心三止，入真諦流；一心三觀，入俗諦流；止觀不二，入中諦流。如此橫豎，即非橫豎。又所觀聞境，本具三諦，總名妙假；能觀止觀，三智一心，總名為空；所入法流，能所雙絕，總名為中。當知約義說三，實非二體，非一非三，而三而一。根、塵、識性，一一咸爾，眾生迷悶，日用不知。今以妙止觀力，向耳門中圓顯此理，則一顯一切顯矣！
言亡所者，亡之一字，總顯澄濁得清、妄結得解之功；所之一字，總指耳根門頭五疊渾濁虗妄結根之相。葢迷背時全即以此真流之理而成妄所，今了悟時全即融彼妄所之法而成真流，故云入流亡所。
又復應知，入之一字，一心三止三觀，止觀不二，是般若德。流之一字，一境三諦，三非定三，是法身德；亡所二字，即解脫德。所無實體，則亡無可亡；所是幻妄，則不亡而亡；所非有無，則非亡非不亡而論於亡也。
二別明破陰。夫所亡妄所，元無實體；能亡觀智，亦無漸次。但就迷中五疊渾濁，不無淺深，故令悟時，不妨無次第中說於次第，直是語不頓彰，實則次第元非次第也。分文為五：初圓破色陰超劫濁，五圓破識陰超命濁。
所入既寂，動、靜二相，了然不生。
此以一心圓妙止觀，直觀聞性本圓、本通、本常，了知耳根所對動、靜二塵，本如來藏妙真如性，動亦不生，靜亦不生。不生之理，了然即在二相之中，非滅二相而後為不生也。夫動靜二相，既已了然不生，則凡明暗、通塞、恬變、合離、生滅等相，又豈有生？故得圓破色陰超劫濁也。
欲知此中修德淺深，仍須善達橫竪二義。竪約六即，橫約四土，竪中有橫，橫中有豎，乃能會入非橫非豎。
言六即者。眾生循聲流轉，妄計動滅靜生、靜滅動生，而動本無動、靜本無靜，是謂理即不生。知此動靜二相，來無所從，去無所至，是謂名字即不生。依於聞根而觀聞性，深達不生之理，圓伏五住，是謂觀行即不生。觀力既深，相似理現，六根清淨，粗垢先除，是謂相似即不生。無明豁破，祕藏理顯，一動一靜無非三德，是謂分證即不生。動亦法界，靜亦法界，法界圓照，性妙覺明，是謂究竟即不生。今一往約竪，先亡聲塵之所，位在觀行；若即竪論橫通，於究竟不生也。
言四土者。六凡眾生以聲生為動，聲滅為靜，是同居土動靜二相。二乘以生死為動，涅槃為靜，是方便土動靜二相。菩薩以二邊為動，中道為靜，是實報土動靜二相。佛以不變隨緣為動，隨緣不變為靜。又不變隨緣，故非動說動，非靜說靜；隨緣不變，故動亦不生，靜亦不生；是寂光土動靜二相。今一往約橫，則四土動靜皆悉了然不生。即橫論豎，則六凡動靜二相了然不生，超同居土劫濁，位在圓教七信；二乘動靜二相了然不生，超方便土劫濁，位在十信；菩薩動靜二相了然不生，超實報土劫濁，位在初住已上；佛界動靜二相了然不生，證寂光土真善妙色，一念普觀無量劫，一塵普現十方界，十世古今始終不離於當念，微塵剎土自他不隔於毫端，又能示現種種時劫、種種延促，皆悉自在，位在妙覺也。是謂初於聞中，入色陰本如來藏之流，亡九界劫濁之所。
如是漸增，聞所聞盡。
如是漸增者，理則頓悟，乘悟併銷；事非頓除，因次第盡。縱令利刀一截千紙，而中間層數元自不亂；縱令大鵬一舉九萬，而中間尋尺亦自歷然；故不妨於非漸次中說漸次也。動靜二相了然不生，則所聞之性本盡。所聞既盡，能聞亦然，所謂施聞與聲脫，能脫欲誰名？夫能聞所聞既盡，則能見所見、能嗅所嗅、能嘗所嘗、能覺所覺、能知所知，又豈不盡？故得圓破受陰超見濁也。
約六即者。眾生終日循聲流轉，而聲本無性，聞亦本空，是理即盡。此本盡之理，是名字即盡。餘可例知。今一往約豎，次亡聞根之所，位在初信乃至七信；若即豎論橫通，於究竟盡也。
約四見者。六凡以根為能聞，聲為所聞，起有我見。二乘以慧耳為能聞，以真諦為所聞，起無我見。菩薩以法耳為能聞，以俗諦為所聞，起亦我亦無我見。佛以佛耳為能聞，以中諦為所聞，成非我非無我無上正見。今一往約橫，則四種聞所聞皆盡。即橫論豎，則凡夫聞所聞盡，超有我見濁，位在七信；二乘聞所聞盡，超無我見濁，位在十信；菩薩聞所聞盡，超亦我亦無我見濁，位在初住已上；佛界聞所聞盡，成非我非無我正見，位在妙覺也。是謂初於聞中，入受陰本如來藏之流，亡九界見濁之所。
盡聞不住，覺所覺空。
不住二字，即是於未足中不生滿足證也。後文云：若動念盡，浮想銷除，於覺明心如去塵垢，一倫生死首尾圓照，名想陰盡。又云：想陰盡者，是人平常夢想銷滅，寤寐恒一，覺明虗靜猶如晴空，無復麤重前塵影事，乃至唯一精真。故知此文，是圓破想陰以超煩惱濁也。
約六即者，眾生終日起諸妄想，而妄想無性，是能覺、所覺，理即是空；知此妄想無性，無能無所，是名字即空。餘可例知。今一往約豎，次亡覺觀之所，位亦在圓七信。若即豎論橫通，於究竟即空也。
約四慧者，凡夫以根塵為所覺，邪慧為能覺，成見思煩惱；二乘以真諦為所覺，空慧為能覺，成塵沙煩惱；菩薩以二諦為所覺，道慧為能覺，成無明煩惱；佛以中諦為所覺，佛慧為能覺，成無上菩提。今一往約橫，則四種覺所覺皆空。即橫論竪，則凡夫覺所覺空，超見思煩惱濁，位在七信；二乘覺所覺空，超塵沙煩惱濁，位在十信；菩薩覺所覺空，超無明煩惱濁，位在初住已上；佛界覺所覺空，煩惱即菩提，位在妙覺也。是謂初於聞中，入想陰本如來藏之流，亡九界煩惱濁之所。
空覺極圓，空所空滅，生滅既滅，寂滅現前。
極之一字，即是不生滿足，任運增進之功也。後文云：若此清擾熠熠元性，性入元澄，如波瀾滅化為澄水，名行陰盡。又云：行陰盡者，諸世間性幽清擾動，同分生機，倐然隳裂，沉細綱紐，補特伽羅酬業深脉，感應懸絕。於涅槃天，將大明悟，內外湛明，入無所入，乃至已滅生滅，而於寂滅精妙未圓。故知此文是圓破行陰以超眾生濁也。
約六即者，眾生妄見種種生滅，而本無生滅可得，是謂理即寂滅。餘可例知。今一往約豎，次亡空理生滅之所，位在十信。若即豎論橫通，於究竟寂滅也。
約四行者，凡夫以有名生，以無名滅，成有漏行，作世間眾生；二乘以生死為生滅，偏真為寂滅，成無漏行，作出世眾生；菩薩以二邊為生滅，但中為寂滅，成漏無漏行，作大道心成就眾生；佛以不變隨緣為生滅，隨緣不變為寂滅，成不思議行，作無上眾生。今一往約橫，則四種生滅皆滅。若即橫論豎，則凡夫生滅既滅，超世間眾生濁，位在七信；二乘生滅既滅，超出世眾生濁，位在十信；菩薩生滅既滅，超大心眾生濁，位在初住已上；佛界生滅既滅，成無上眾生，位在妙覺也。是謂初於聞中，入行陰本如來藏之流，亡九界眾生濁之所。
忽然超越世出世間，十方圓明，獲二殊勝：一者上合十方諸佛本妙覺心，與佛如來同一慈力；二者下合十方一切六道眾生，與諸眾生同一悲仰。
後文云：十方世界及與身心，如吠瑠璃內外明徹，名識陰盡。又云：識陰若盡，則汝現前諸根互用。從互用中，能入菩薩金剛乾慧，圓明精心於中發化，如淨瑠璃內含寶月。如是乃超十信、十住等，乃至圓滿菩提，歸無所得。故知此文是圓破識陰以超命濁也。夫如來藏妙真如性，本自俱非世出世間，所以俱即世出世間。由眾生迷悶，背覺合塵，妄為五濁之所覆障，是故凡夫以世間自囿，聖人以出世自局。既囿且局，則其相不圓，其光不明，譬如月體雖無增減，而光相妄有盈虧。今以稱性所起圓頓止觀，圓破五陰而澄五濁，故得發本明曜，徹證三無差別之性而上合下同也。諸佛本妙覺心，即是眾生心內諸佛，今既自證九界中本具佛界之性，便能徧與十界道滅，故云與佛如來同一慈力，是名無緣大慈。十方一切眾生，即是諸佛心內眾生，今既自證佛界中本具九界之性，便能徧拔十界苦集，故云與諸眾生同一悲仰，是名同體大悲。十界惟是一心，慈悲本自不二，且約究竟義顯，故但稱諸佛本妙覺心，非謂本妙覺心獨在諸佛。又約拔苦義強，故但稱一切六道眾生，非謂同體悲仰不偏九界也。
約六即者，世間本非世間，出世本非出世，是謂理即超越。餘可例知。今一往約豎，次亡寂滅之所，位在初住已上。若即豎論橫，通於觀行超越，乃至究竟超越也。
約四識者，凡夫以現前為世間，妄計諸天神仙為出世間，成有漏識，起分段命濁；二乘以三界為世間，以偏真涅槃為出世間，成無漏識，起方便土變易命濁；菩薩以生死、涅槃皆為世間，以中道佛性逈超二諦為出世間，成漏無漏識，起果報土變易命濁；佛以如來藏性不變隨緣為俱即世出世間，隨緣不變為俱非世出世間，成菴摩羅識，證法性無量壽命。今一往約橫，則四種世出世間皆悉超越。若即橫論豎，則破凡夫世間有漏識陰，超同居命濁，位在七信；破二乘出世間無漏識陰，超方便命濁，位在十信；破菩薩亦世間亦出世間漏無漏識陰，超實報命濁，位在初住已上；顯佛界非世間非出世間菴摩羅識陰，證寂光無量壽命，位在妙覺也。是謂初於聞中，入識陰本如來藏之流，亡九界命濁之所。
三由證起用三：初明三十二應，二明十四無畏，三明四不思議無作妙德。二十四聖所證藏性既同，則所具妙用亦等，但非此會當機，故皆略而不說，慎勿因此作勝劣想也。此三妙用，不出慈悲感應。以觀音大士心中所有十界苦樂而為能感，以十界眾生心中所具大士慈悲而為能應，則有顯感顯應、冥感顯應、顯感冥應、冥感冥應、亦冥亦顯感而顯應、亦冥亦顯感而冥應之不同。顯感顯應者，眾生現在三業精勤，得見大士所現自身他身，得聞大士所說權實諸法。冥感顯應者，眾生過去善根淳熟，得見大士自他等身，得聞大士權實等法。此二通於三十二應、十四無畏，及四妙德。顯感冥應者，現在三業精勤，雖不見身聞法，而密得四益。冥感冥應者，過去善根淳熱，密得四益。此二惟在十四無畏及第四妙德。亦冥亦顯感而顯應者，過去善根淳熟，現在三業精勤，得見大士自他等身，聞權實法，此亦通於三十二應、十四無畏，及四妙德。亦冥亦顯感而冥應者，過現善根業力，雖不見身聞法，密成四益，此亦惟在十四無畏，及第三、第四二妙德也。然此三種妙用，各有歡喜、生善、滅惡、入理四益，各有拔苦、與樂二用。而一往為語，則三十二應與樂義強，故承上文慈力言之；十四無畏拔苦義強，故承上文悲仰言之；四無作德慈悲不二，故名不思議也。又三十二應既稱與佛同慈，而現身說法乃具十法界身，則知眾生是諸佛心內眾生；十四無畏既稱與眾生同仰，而所獲功德不離大士身心，則知大士是眾生心內大士矣！
初明三十二應。此與法華普門示現，同而不同。同者，皆現十法界身。不同者，法華說法，惟指流通圓教；此經說法，徧用權實四悉也。又分為三：初總明大用所起，二別明應說之相，三結明功由三昧。
世尊，由我供養觀音如來，蒙彼如來授我如幻聞熏聞修金剛三昧，與佛如來同慈力故，令我身成三十二應，入諸國土。
全性起修，修即無修，故云如幻。以本覺聞性，熏於始覺，以聞性中所起始覺，修於本覺，故云聞熏聞修。以其頓破無明結根，頓顯常住藏性，故云金剛三昧也。三十二應，總不出十法界身。入諸國土，即是於實報、方便、同居三土橫豎而入也。
二別明應說之相二：初現四聖法界，二現六凡法界。
世尊，若諸菩薩入三摩地，進修無漏，勝解現圓，我現佛身而為說法，令其解脫。
若諸有學寂靜妙明，勝妙現圓，我於彼前現獨覺身而為說法，令其解脫。
若諸有學斷十二緣，緣斷勝性，勝妙現圓，我於彼前現緣覺身而為說法，令其解脫。
若諸有學得四諦空，修道入滅，勝性現圓，我於彼前現聲聞身而為說法，令其解脫。
諸菩薩者，徧指四教因中大士。現佛身者，各現當教極果之身。為說法者，隨其所應，說於四種第一義悉。令解脫者，令證四教佛果解脫之道，究竟歸於圓教解脫也。出無佛世，名為獨覺。寂靜妙明，指無生觀慧言也。出有佛世，稟因緣教，名為緣覺。緣斷勝性，言已能成就斷緣生之勝性也。得四諦空等言，先於四諦悟生空理，證須陀洹，今進修無漏道品，欲入滅度也。不言現菩薩身者，大士示居菩薩位故。
二現六凡法界又為二：初成就樂欲，二成就厭難。
若諸眾生欲心明悟，不犯欲塵，欲身清淨，我於彼前現梵王身而為說法，令其解脫。
若諸眾生欲為天王，統領諸天，我於彼前現帝釋身而為說法，令其成就。
若諸眾生欲身自在，遊行十方，我於彼前現自在天身而為說法，令其成就。
若諸眾生欲身自在，飛行虗空，我於彼前現大自在天身而為說法，令其成就。
若諸眾生愛統鬼神，救護國土，我於彼前現天大將軍身而為說法，令其成就。
若諸眾生愛統世界，保護眾生，我於彼前現四天王身而為說法，令其成就。
若諸眾生愛生天宮，驅使鬼神，我於彼前現四天王國太子身而為說法，令其成就。
若諸眾生樂為人王，我於彼前現人王身而為說法，令其成就。
若有眾生愛主族姓，世間推讓，我於彼前現長者身而為說法，令其成就。
若諸眾生愛譚名言，清淨自居，我於彼前現居士身而為說法，令其成就。
若諸眾生愛治國土，剖斷邦邑，我於彼前現宰官身而為說法，令其成就。
若諸眾生，愛諸數術，攝衛自居，我於彼前現婆羅門身而為說法，令其成就。
若有男子好學出家，持諸戒律，我於彼前現比丘身而為說法，令其成就。
若有女人好學出家，持諸禁戒，我於彼前現比丘尼身而為說法，令其成就。
若有男子樂持五戒，我於彼前現優婆塞身而為說法，令其成就。
若有女子五戒自居，我於彼前現優婆夷身而為說法，令其成就。
若有女子內政立身，以修家國，我於彼前現女主身及國夫人命婦、大家而為說法，令其成就。
若有眾生不壞男根，我於彼前現童男身而為說法，令其成就。
若有處女愛樂處身，不求侵暴，我於彼前現童女身而為說法，令其成就。
欲心明悟者，且指欲界為暗，色界為明；欲染為迷，梵行為悟也。梵天以上品十善、根本禪定為因，此亦稱解脫者，暫離欲界繫縛苦故，又令轉入出世道故。梵王即初禪天王。
帝釋即忉利天王，以上品十善化他為因。自在天，居欲界頂，以十善及未到地定為因。大自在天，居色界頂，以四禪及四無量心為因。天大將軍、護世四王及王太子，同以五戒十善摧邪輔正為因。
人王有五種：一金輪王，王四天下；二銀輪王，王三天下，除於北洲；三銅輪王，王二天下，除西、北二洲；四鐵輪王，王一天下，唯統南洲；五粟散王，如西域十六國王，此土諸侯王等；同以五戒十善化他為因。
長者，須具十德：一姓貴，二位高，三大富，四威猛，五智深，六年耆，七行淨，八禮備，九上歎，十下歸也。居士者，隱居求之志士。名言者，典雅名世之言。宰官者，上自卿相，下至百僚。婆羅門，此云淨裔，亦云梵志，即道術之流。比丘解現初卷。尼者，女也。優婆塞，此云近事男。優婆夷，此云近事女；受持三歸、五戒，堪能親近承事三寶故也。大家，家字，讀作姑音，乃后妃之所師事。
令其成就，各有二意：一者現在成就樂欲，二者密令將來成就菩提。
若有諸天樂出天倫，我現天身而為說法，令其成就。
若有諸龍樂出龍倫，我現龍身而為說法，令其成就。
若有藥叉樂度本倫，我於彼前現藥叉身，而為說法，令其成就。
若乾闥婆樂脫其倫，我於彼前現乾闥婆身而為說法，令其成就。
若阿修羅樂脫其倫，我於彼前現阿修羅身而為說法，令其成就。
若緊那羅樂脫其倫，我於彼前現緊那羅身而為說法，令其成就。
若摩呼羅伽樂脫其倫，我於彼前現摩呼羅伽身而為說法，令其成就。
若諸眾生樂人修人，我現人身而為說法，令其成就。
若諸非人，有形、無形，有想、無想，樂度其倫，我於彼前皆現其身而為說法，令其成就。
諸天雖樂，亦有二苦：一者為樂所醉，不得見佛聞法；二者復有一種天人，雖由總業得受天身，別業福微，恒受饑渴；故有樂出其倫者也。龍有熱沙、金翅諸苦。藥叉，亦云夜叉，此翻輕捷。乾闥婆，此云尋香行。阿修羅，此云無端正，女美男醜；又云無天，有天福無天德；又云無酒，釀海為酒而不能成。緊那羅，此云疑神，亦云歌神。摩呼羅伽，此云地龍，即大蟒腹行之神。此等所受果報，皆苦樂相雜，而形相醜陋，故每每樂脫本倫，而欣慕人身，以諸佛皆於人中得道，又人道最能趨菩提故。有形者，休咎精明之類。無形者，空散銷沉之類。有想者，神鬼精靈之類。無想者，精神化為土木金石之類。此皆八難中攝。雖不明言地獄之身，而理必具有也。令其成就，亦各二意：一者成就脫離，二者成就菩提。
是名妙淨三十二應入國土身，皆以三昧聞熏聞修無作妙力自在成就。
隨類巧現，故曰妙。不染過患，故曰淨。稱性所起，故曰無作妙力也。
二明十四無畏。此與法華七難、三毒、二求義同，并其初文總答，最後勸持名答，共成十四。然法華但明果上勝用，此經兼顯從因尅果。又法華雙明機應，此經但明能應也。分文為三：初總明大用所起，二別明施無畏相，三結明福備眾生。
世尊，我復以此聞熏聞修金剛三昧無作妙力，與諸十方三世六道一切眾生同悲仰故，令諸眾生於我身心獲十四種無畏功德。
悲能拔苦，故令獲無畏也。雖云六道，實該九界。
二別明施無畏相五：初總明脫苦無畏，二別明七難無畏，三別明三毒無畏，四別明二求無畏，五結明持名無畏。
一者由我不自觀音以觀觀者，令彼十方苦惱眾生，觀其音聲，即得解脫。
按法華經云：無量眾生受諸苦惱，聞是觀世音菩薩，一心稱名，觀世音菩薩即時觀其音聲，皆得解脫。實與此文互為表裏。今先正釋此文，後與法華會釋。
此文云由我不自觀音以觀觀者，乃顯其從因尅果、從證起用之由致也。旋聞與聲脫，不復循聲流轉，故言不自觀音。反聞聞自性，故言以觀觀者。上觀字，去聲呼之，即是觀智；下觀字，平聲讀之，即耳根境。以耳根境名為觀者，正顯六根無二故也。
觀其音聲，謂觀其稱菩薩名之音聲也。眾生正稱菩薩名時，即須一心觀彼音聲。由能一心觀其音聲，故得解脫。觀此音聲，有事有理。事一心者，歷歷分明，稱名不亂；理一心者，了知音聲性空，惟心所現，能稱、所稱，體即法界，能所宛然，能所雙絕。若但有事一心觀，能脫事苦；若具有理一心觀，能脫理苦也。
與法華會釋者。法華明言稱菩薩名，今文不說。法華觀其音聲，意在於應。今文觀其音聲，意在於機。設無前機，欲何所應？設無能應，何以接機？故知相表裏耳。又復應知，法華是如來述此菩薩果上化他功德，意令眾生歸依得度。今文是菩薩自述始終修證體用，意令當機悟入圓通。得此意已，往釋下文十三無畏及四妙德，妙旨冷然。
二者知見旋復，令諸眾生設入大火，火不能燒。
三者觀聽旋復，令諸眾生大水所漂，水不能溺。
四者斷滅妄想，心無殺害，令諸眾生入諸鬼國，鬼不能害。
五者熏聞成聞，六根銷復，同於聲、聽，能令眾生臨當被害，刀段段壞，使其兵戈猶如割水，亦如吹光，性無搖動。
六者聞熏精明，明徧法界，則諸幽暗性不能全，能令眾生，藥叉、羅剎、鳩槃茶鬼及毗舍遮、富單那等，雖近其傍，目不能視。
七者音性圓銷，觀聽返入，離諸塵妄，能令眾生禁繫枷鎖所不能著。
八者滅音圓聞，徧生慈力，能令眾生經過險路，賊不能劫。
見根屬火，此火既滅，何火能燒？是故果報大火、惡業大火、煩惱大火，悉不能燒。果報火上至初禪，惡業火通於三界，煩惱火通於九界。以要言之，滅九界妄火，證佛界清涼也。
聞機屬水，此水既滅，何水能溺？果報水上至二禪，惡業水通於三界，煩惱水通於九界。以要言之，滅九界妄水，登佛界彼岸也。
妄想如鬼，此鬼既滅，何鬼能害？果報鬼惟惱欲界，惡業鬼通於三界，煩惱鬼通於九界。以要言之，滅九界鬼倫，證佛界神力也。
妄根如刀，觸壞法界，此刀既銷，何刀能害？割水以喻無損，吹光以喻無動。果報刀惟壞欲界，惡業刀通於三界，煩惱刀通於九界。以要言之，滅九界事理殺具，成佛界慧劒智刀也。
根塵為黑暗稠林，此暗既除，何暗不破？藥叉是輕捷鬼，羅剎是可畏鬼，鳩槃茶是魘魅鬼，毗舍遮是噉精氣，鬼富單那是熱病鬼，性皆幽暗。果報暗僅在人世，見思暗通於三界，塵沙暗通於二乘，無明暗通於九界。以要言之，滅九界暗妄，證佛界真明也。
所妄既立，明理不踰，以為枷鎖。此鎖既開，何鎖能禁？果報鎖禁繫人畜，惡業鎖禁繫六凡，煩惱鎖禁繫三乘。以要言之，脫九界繫縛，開佛界關鍵也。
六塵為賊，劫奪家珍，此賊既平，何賊能劫？果報賊劫奪人間，惡業賊劫於三界，煩惱賊劫於三乘。以要言之，降九界怨賊，成佛界大慈也。
由我成此妙應之本，故令眾生稱名得脫。
九者熏聞離塵，色所不劫，能令一切多婬眾生遠離貪欲。
十者純音無塵，根境圓融，無對所對，能令一切忿恨眾生，離諸瞋恚。
十一者銷塵旋明，法界身心猶如瑠璃，明徹無礙，能令一切昏鈍性障諸阿顛迦，永離癡暗。
二法相對，妄生貪染，名之為婬。欲界以男女相染而為貪欲，色無色界以味禪相染而為貪欲。二乘貪染偏真涅槃，菩薩貪染六度萬行，亦復貪染但中佛性。今熏於聞根，永離前塵，了知色性本即藏性，與諸聞性元無二性，不應以聞劫聞，以色劫色，是故更無能貪及所貪也。
二法相對，妄生違忤，名之為瞋。凡夫瞋於逆緣，二乘厭惡三界，菩薩輕鄙小乘，亦復棄捨二邊。今既達純是法性妙音，無復塵相，則根即是境、境即是根，稱性圓融，無有能對及與所對，是故更無一法可瞋恚也。
有明明覺，失彼精了，迷己為物，認物為己，名為癡暗。凡夫不達諸法唯心，本性空寂；二乘不達諸法唯心，假名無量；菩薩不達諸法唯心，體即中道。今既銷落塵緣，旋歸明性，則法法唯心，法法圓照，故法界身心朗徹無礙也。阿顛迦，此云無善心。不知心、佛、眾生三無差別，不知性具緣了二善，皆名為無善心。
此亦自行功成，化他有本，故令眾生念者離毒。
十二者融形復聞，不動道場，涉入世間不壞世界，能徧十方供養微塵諸佛如來，各各佛邊為法王子，能令法界無子眾生欲求男者，誕生福德智慧之男。
十三者六根圓通，明照無二，含十方界，立大圓鏡空如來藏，承順十方微塵如來祕密法門，受領無失，能令法界無子眾生欲求女者，誕生端正、福德、柔順、眾人愛敬、有相之女。
權智幹事，義之如男；實智順理，義之如女。融形復聞，言融滅妄形而復還聞性也。不動道場，證諸法之實性也。涉入世間等者，由實智而起權智也。明照無二等者，照諸法之差別也。立大圓鏡等者，即權智而歸實智也。果報男女惟在欲界，法門男女通於十界。惡法男女此非所求，今約善法以辨男女，復為六意：一約五戒，二約十善，三約四禪，四約二乘，五約菩薩，六約佛法。
一約五戒者，不殺是仁，不盜是義，此二屬定法，表之以女；不邪婬是禮，不妄語是信，不飲酒是智，此三屬慧法，表之以男。若不得此男女，失人天身，墮諸惡趣，窮苦孤獨。今令求五戒者戒得清淨，即是誕生福德智慧男女也。夫不婬、不妄、不飲，一往說是慧法，而慧必有定，如男子雖尚智能，亦必具於福德。不殺、不盜，一往說是定法，而定必有慧，如女子雖尚福相，亦必具於端正，端正即是慧無邪醜。由福德故人愛之，由端正故人敬之也。
二約十善者，不殺、不盜屬女，不婬及口四、意三屬男，餘如上說。
三約四禪者，且約五法修於初禪及初禪所證五支言之。修五法中，樂欲、精進及慧三屬男，念及一心二屬女。證五支中，覺、觀、喜三支為男，樂、一心二支為女。餘如上說。
四約二乘者，出世禪定為女，出世觀慧為男，若不得此男女，即當墮落三界，飄零孤露。餘如上說。
五約菩薩者，藏教事度，以前五度為女，般若為男；通教以人空斷惑為男，出假慈悲為女；別教以功德莊嚴為女，智慧莊嚴為男。
六約佛法者，即實智之權智為男，即權智之實智為女，若不得此男女，不能究竟自利利他。
今大士自既男女具足，亦令眾生得具足也。
十四者，此三千大千世界百億日月，現住世間諸法王子有六十二億恒河沙數，修法垂範，教化眾生，隨須眾生，方便智慧各各不同。由我所得圓通本根，發妙耳門，然後身心微妙含容，周徧法界，能令眾生持我名號，與彼其持六十二億恒河沙諸法王子，二人福德正等無異。世尊，我一名號，與彼眾多名號無異，由我修習得真圓通。
名號秪是音聲，音聲即是如來藏性。未達藏性，妄存一多情計；既達藏性，則一亦法界，多亦法界，一不為少，多不為多。良由聞性圓明，不由聲塵而起知見故也。
由我修習得真圓通者，正逗阿難及此方之機，故名為真，非謂二十四聖有未真也。
是名十四施無畏力，福備眾生。
諸畏既滅，淨福自成。拔九界畏，成佛界福，徧於十方，亘於三際，故名為備也。
三明四不思議無作妙德二：初總明大用所起，二別明不思議相。
世尊，我又獲是圓通，修證無上道故，又能善獲四不思議無作妙德。
二別明不思議相四：初現容不思議，二說呪不思議，三受供不思議，四興供不思議。
一者由我初獲妙妙聞心，心精遺聞，見聞覺知不能分隔，成一圓融清淨寶覺，故我能現眾多妙容，能說無邊祕密神呪。其中或現一首、三首、五首、七首、九首、十一首，如是乃至一百八首、千首、萬首、八萬四千爍迦羅首；二臂、四臂、六臂、八臂、十臂、十二臂、十四、十六、十八、二十至二十四，如是乃至一百八臂、千臂、萬臂、八萬四千母陀羅臂；二目、三目、四目、九目，如是乃至一百八目、千目、萬目、八萬四千清淨寶目；或慈或威，或定或慧，救護眾生，得大自在。
此雖容、呪並說，而結歸在現容也。妙妙聞心，初妙字是妙諦，次妙字是妙境。妙諦約性，通於諸法。妙境從機，獨在耳根，以此方眾生耳根最利，易顯圓通常性故也。爍迦羅首者，金剛堅固之首，表法身德。母陀羅臂者，印手表於方便，是解脫德。清淨寶目者，表於實慧，是般若德。各言八萬四千者，意顯眾生迷本覺性，具足八萬四千塵勞煩惱，即此煩惱業果，一一無非三德祕藏也。
二者由我聞思脫出六塵，如聲度垣，不能為礙，故我妙能現一一形、誦一一呪，其形、其呪能以無畏施諸眾生，是故十方微塵國土皆名我為施無畏者。
此亦容、呪並說，而結歸在誦呪也。現一一形，即指前文首、臂、目等。誦一一呪，具如不空罥索經等。
三者由我修習本妙圓通清淨本根，所遊世界皆令眾生捨身珍寶，求我哀愍。
所遊世界，即實報、方便、同居諸土也。九界眾生雲興供養以求哀愍，良由不受諸受，故能無所不受。
四者我得佛心，證於究竟，能以珍寶種種供養十方如來，傍及法界六道眾生，求妻得妻，求子得子，求三昧得三昧，求長壽得長壽，如是乃至求大涅槃得大涅槃。
不惟供十方佛，亦供法界眾生無所不徧。良由圓滿菩提歸無所得，故能無所不得。
佛問圓通，我從耳門圓照三昧，緣心自在，因入流相，得三摩提，成就菩提，斯為第一。世尊，彼佛如來歎我善得圓通法門，於大會中授記我為觀世音號。由我觀聽十方圓明，故觀音名徧十方界。
緣心自在等者，不誤認緣心聽法，則能因指見月，親見法性，從此遂入圓通常法而成三昧也。
爾時，世尊於師子座，從其五體同放寶光，遠灌十方微塵如來及法王子諸菩薩頂。彼諸如來亦於五體同放寶光，從微塵方來灌佛頂，并灌會中諸大菩薩及阿羅漢。林木池沼皆演法音，交光相羅如寶絲網。是諸大眾得未曾有，一切普獲金剛三昧。即時天雨百寶蓮華，青、黃、赤、白，間錯紛糅，十方虗空成七寶色。此娑婆界大地山河俱時不現，唯見十方微塵國土合成一界，梵唄詠歌自然敷奏。
五體同放寶光者，表根根塵塵皆是圓通法門也。遠灌佛菩薩頂者，表一一圓通皆是無上大佛頂法，如來以之為密因，菩薩依之修萬行者也。彼諸如來亦於五體同放寶光者，表佛佛道同也。來灌佛頂并灌菩薩羅漢者，表於因果一致，二十五聖同證大佛頂法，實無優劣也。林木池沼皆演法音者，表有情無情同一圓通性也。交光相羅如寶絲網者，表一一圓通法門各各互徧互攝一切圓通法門也。普獲金剛三昧者，悟十八界、七大皆如來藏妙真如性，性不可壞也。四色蓮華，以表住、行、向、地四十妙因。間錯紛糅，表諸大眾圓悟藏性以為真因，故得因該果海、果徹因源，一位圓具一切諸位之功德也。十方虗空成七寶色者，表虗空頑暗之情執消殞，而七大妙性一一周徧法界也。娑婆大地山河俱時不現者，表翳病得除，狂勞顛倒華相皆滅也。微塵國土合成一界者，表性真圓融，惟一常寂光土也。梵唄詠歌自然敷奏者，表寂光真土之中，具足無量稱性法樂也。幽溪云：一本尊放光瑞，二諸佛放光瑞，為自他交互對。三無情演法瑞，四寶光交羅瑞，為依正圓融對。五眾會獲益瑞，六天雨四華瑞，為法位相應對。七空成寶色瑞，八大地不現瑞，為空界俱銷對。九國土合一瑞，十梵唄敷奏瑞，為法報冥同對。
五佛敕文殊簡擇三：初佛敕文殊，二受命簡擇，三時眾獲益。
於是，如來告文殊師利法王子：汝今觀此二十五無學諸大菩薩及阿羅漢，各說最初成道方便，皆言修習真實圓通。彼等修行，實無優劣前後差別。我今欲令阿難開悟二十五行，誰當其根？兼我滅後此界眾生入菩薩乘，求無上道，何方便門得易成就？
敕簡選者，以前文但云得循圓根與不圓根，日劫相倍，然未的指何根最圓，故須選也。然如來不自指示而敕文殊，大旨有二：一者若依果位中論，則法法皆妙，實無可選。今之選根，本為初機，文殊正是初機導師，如華嚴以文殊為幼男，始則先說名號、四諦以開圓信，後則指示善財徧參知識，皆其事也。二者文殊即表眾生根本實智。今明欲入圓通，須是自己決擇。譬如圓覺二十五輪，敕諸末世依鬮取決，如來終不強以一法偏授人也。彼等修行實無優劣前後差別者，正顯聖無可簡法，亦無可簡也。聖則迹有權實，本皆大士；法則三科、七大，無非藏性故也。我今欲令阿難等者，正顯簡機不簡聖，簡情不簡法也。言阿難則不必人人皆爾，言此界則不必十方盡然。但以約機宜則所習有生熟，約迷情則諸根有利鈍，故須簡耳。
二受命簡擇二：初敘儀，二正說。
文殊師利法王子奉佛慈旨，即從座起，頂禮佛足，承佛威神，說偈對佛：
二正說二：初頌真如不變之體以標真源，二頌真如隨緣之能以明染淨。
覺海性澄圓，圓澄覺元妙。
將明隨染淨緣以成迷悟，先頌不變之體者，正如前文將破明不明之兩關，先標性覺妙明本覺明妙；又如將破有為無為二法，先標真性二字也。覺者，本覺之性，非覺非迷，以其法爾靈知，強名為覺也。海者，喻也。覺性豎窮橫徧，本無一物可喻，姑以大海深廣喻之。性澄圓者，寂而常照，即所謂性覺妙明也。圓澄覺元妙者，照而常寂，即所謂本覺明妙也。須知此不變體，即在隨緣之中，正隨緣時全體不變，即指吾人現前一念介爾之心，一任昏迷倒惑，而妙明明妙，性無變壞，本自豎窮橫徧也。是故直指人心見性成佛，正是指此現前一念介爾之心，全真在妄，全妄即真。若捨却現前一念，別指空劫已前，則真時無妄，妄時無真，真則本有今無、今無後有，妄則本無今有、今有後無，其為戲論甚矣！
二頌真如隨緣之能以明染淨二：初頌隨染緣從源出流，二頌隨淨緣從流遡源。
元明照生所，所立照性亡。
迷妄有虗空，依空立世界，
想澄成國土，知覺乃眾生。
元明照生所，即所謂妄為明覺，因明立所也。所立照性亡，言既生妄所，遂失真性也。迷妄有虗空，所謂晦昧為空也。依空立世界，想澄成國土，即所謂結暗為色，亦所謂起為世界，靜成虗空，虗空為同，世界為異也。知覺乃眾生，即所謂色雜妄想，想相為身也。
二頌隨淨緣從流遡源二：初總顯滅妄歸真，二別明歸真方便。
空生大覺中，如海一漚發。
有漏微塵國，皆依空所生。
漚滅空本無，況復諸三有！
此言現前一念大覺之心，本自豎窮橫徧，亦無橫豎之相可得。秪由認悟中迷，方乃晦昧大覺之體而為十方虗空。是故虗空情量生於大覺心中，不過如大海中之一漚發現而已，至於十方有漏微塵國土，又依頑空妄想建立，假說依空所生。則知十方依正，豈離我現前一念心性？是故若能直觀心性，俾此虗妄無明漚滅，則虗空情量元自本無，況復空中諸三有國土眾生而豈有哉！
二別顯歸真方便二：初總示方便須擇，二正為選方便門。
歸元性無二，方便有多門。
聖性無不通，順逆皆方便。
初心入三昧，遲速不同倫。
一性一切性，一切性一性，根塵識大皆如來藏，如來藏中性具根塵識大，周徧圓融，不可思議。既歸此元，則其性決定無二，不可謂觀音獨勝，諸聖或劣也。方者，法也。便者，宜也。約法約宜，則有多門。略說所觀之境有二十五，就彼二十五境之中，復各有權實一十六門，通於藏性也。
聖性無不通，順逆皆方便者，此明聖之與法皆不可簡也。於此二十五境，或用順觀，或用逆觀，皆成巧妙方便。如陳那於聲悟諦，則是順觀。沙陀厭離不淨，則是逆觀。那律樂見照明，因逆成順。特迦調息治愚，因順成逆。舍利心見清淨，亦是順觀。艶喜觀鼻端白，亦是逆治。火頭觀諸煖氣，復是順觀。持地當平心地，復是逆觀等。乃至一一境中，皆得論於順逆二種方便，不可泥文而失旨也。
初心入三昧，遲速不同倫者，此明機之與情皆不可不簡也。約當機，則夙習各有所宜，而阿難多聞士必以從聞思修為宜。約迷情，則諸根必有利鈍，而此土諸眾生多分耳門入道為易也。
二正為選方便門二：初簡非，二顯是。
初中四：初簡六塵，二簡五根，三簡六識，四簡七大。
色想結成塵，精了不能徹，
如何不明徹，於是獲圓通？
聲音雜語言，但伊名句味，
一非含一切，云何獲圓通？
香以合中知，離則元無有，
不恒其所覺，云何獲圓通？
味性非本然，要以昧時有，
其覺不恒一，云何獲圓通？
觸以所觸明，無所不明觸，
合離性非定，云何獲圓通？
法稱為內塵，憑塵必有所，
能所非徧涉，云何獲圓通？
此下簡於二十四境，不惟非是簡聖，亦復非是簡法，直就初心夾帶迷情習氣而簡之也。蓋二十四境雖復一一皆如來藏，而無明未破，根中積生無始虗習猶存，豈能直下徹見藏性？是故所觀之境，不得不詳擇而簡選耳。言初心若欲觀於色塵，則色依妄想而結成塵，精了所不能徹，如何以此不明徹法，而欲於是獲圓通證，頓同沙陀之妙色密圓耶？下皆倣此，可以意知。
見性雖洞然，明前不明後，
四維虧一半，云何獲圓？
通鼻息出入通，現前無交氣，
支離匪涉入，云何獲圓通？
舌非入無端，因味生覺了，
味亡了無有，云何獲圓通？
身與所觸同，各非圓覺觀，
涯量不冥會，云何獲圓通？
知根雜亂思，湛了終無見，
想念不可脫，云何獲圓通？
識見雜三和，詰本稱非相，
自體先無定，云何獲圓通？
心聞洞十方，生於大因力，
初心不能入，云何獲圓通？
鼻想本權機，秪令攝心住，
住成心所住，云何獲圓通？
說法弄音文，開悟先成者，
名句非無漏，云何獲圓通？
持犯但束身，非身無所束，
元非徧一切，云何獲圓通？
神通本宿因，何關法分別？
念緣非離物，云何獲圓通？
識見，即眼識也，必須根境相雜，三緣和合妄有。若詰其本，則四性無生，非有體相，云何初心觀之便能心見發光耶？耳識可知。鼻端白想，本屬權機，秪令散亂多者得以攝心而住，倘不能如難陀之息久發明，則有住反成心之所住而墮虗妄，云何得明圓滅漏耶？說法播弄音文，但能開悟夙根先已成就如滿慈者，倘夙根未熟，但耽著於名句，便非無漏法性，云何降伏魔怨、消滅諸漏耶？初心持戒不犯，但能檢束其身，非身則無所束，元非徧於一切，云何得如波離之身心一切通利耶？彼目連之神通，本其宿因，何關初心之人以意識緣法分別而得成就。若初心念於法緣，非能離物，云何得心光發宣耶？
若以地性觀，堅礙非通達，
有為非聖性，云何獲圓通？
若以水性觀，想念非真實，
如如非覺觀，云何獲圓通？
非初心方便，云何獲圓通？
若以風性觀，動寂非無對，
對非無上覺，云何獲圓通？
若以空性觀，昏鈍先非覺，
無覺異菩提，云何獲圓通？
若以識性觀，觀識非常住，
存心乃虗妄，云何獲圓通？
諸行是無常，念性元生滅，
因果今殊感，云何獲圓通？
此中地性水性等，且指迷情所計堅為地性，濕為水性，乃至分別為識性，非是如來藏之真性也。文並易知。諸行是無常等者，言初心若依根大念佛，既未拔除結根，則六根秪屬有為諸行，體是無常，而能念之性，亦元生滅。此則生滅為因，難感不生滅果，故名殊感，云何得同勢至妙三昧耶？
二顯是七：初泛明此土入道所宜，二的明離苦得樂人法，三正明觀音所修法門，四誨勅當機諦聽學行，五歎美法勝以寓勸修，六述成佛意結示簡選，七頂禮請加以明真實。
我今白世尊，佛出娑婆界，
此方真教體，清淨在音聞。
欲取三摩提，實以聞中入。
娑婆，此云堪忍，三千世界之總名也。他方佛土諸根利鈍各有不同，隨其機宜，六塵並為教體。此方偏用三塵：若黃卷赤牘，則色塵為教體；聞法得悟，則音聲為教體；歷法觀察，則法塵為教體。今約佛世聞音獲證者多，兼以末世亦從語言指示得悟者眾，故云此方真教體，清淨在音聞也。
離苦得解脫，良哉觀世音！
於恒沙劫中，入微塵佛國，
得大自在力，無畏施眾生。
妙音觀世音，梵音海潮音，
救世悉安寧，出世獲常住。
離苦者，離九界五濁之苦；得解脫者，得佛界法性五陰真解脫樂；此自利成就也。恒沙劫則豎窮三際，微塵國則橫徧十方，以大自在普施無畏，此利他成就也。
悟一切音皆如來藏，所謂隨緣不變，名為妙音；悟如來藏性音真空、性空真音，清淨本然，周徧法界，隨眾生心，應所知量，循業發現，故有十界依正音聲差別，所謂不變隨緣，名觀世音。此二亦約自行。所說妙法契理清淨，名為梵音；所說妙法善應羣機，不失其時，名海潮音。此二亦約化他。
救世悉安寧，結成利他功德。出世獲常住，結成自利功德也。
我今啟如來，如觀音所說，
譬如人靜居，十方俱擊鼓，
十處一時聞，此則圓真實。
目非觀障外，口鼻亦復然，
身以合方知，心念紛無緒；
隔垣聽音響，遐邇俱可聞；
五根所不齊，是則通真實。
音聲性動靜，聞中為有無，
無聲號無聞，非實聞無性，
聲無既無滅，聲有亦非生，
生滅二圓離，是則常真實。
縱令在夢想，不為不思無，
覺觀出思惟，身心不能及。
此言初心之人，即可從耳門悟圓、通、常三德，所以的被羣機也。如觀音所說者，言觀音所說耳根，法爾具此圓、通、常三真實義，非必觀音口自說也。譬如者，舉例之辭，非是設喻，直就現量為論，非是比量，正所謂昏迷倒惑，其理自存者也。圓則量無不周，是般若德；通則具無礙用，是解脫德；常則體性不變，是法身德。又三德皆圓、皆通、皆常，具如前釋。
四誨敕當機諦聽學行又三：初示其合機，二勸其善修，三結其真實。
今此娑婆國，聲論得宣明，
眾生迷本聞，循聲故流轉。
阿難縱強記，不免落邪思，
豈非隨所淪，旋流獲無妄。
妄謂緣心聽法，即是邪思，以緣心但是所聽法音影子，決非真能聽法之本聞故也，豈非隨妄所而沉淪。若能旋流而悟其本聞，則便獲無妄矣。
阿難汝諦聽：
我承佛威力，宣說金剛王，
如幻不思議，佛母真三昧。
汝聞微塵佛，一切祕密門，
欲漏不先除，畜聞成過誤。
將聞持佛佛，何不自聞聞？
聞非自然生，因聲有名字。
旋聞與聲脫，能脫欲誰名？
一根既返源，六根成解脫。
見聞如幻翳，三界若空華。
聞復翳根除，塵銷覺圓淨。
淨極光通達，寂照含虗空。
却來觀世間，猶如夢中事。
摩登伽在夢，誰能留汝形？
如世巧幻師，幻作諸男女，
雖見諸根動，要以一機抽。
息機歸寂然，諸幻成無性。
六根亦如是，元依一精明，分成六和合。
一處成休復，六用皆不成。
塵垢應念消，成圓明淨妙。
餘塵尚諸學，明極即如來。
金剛王如幻不思議佛母真三昧，亦作一句讀之。破一切惑，名金剛王，般若德也；立一切法，名為如幻，解脫德也；破立同時，名不思議，法身德也。一切諸佛皆從此三昧出，故名佛母真三昧。
六根攀緣六塵，總名欲漏。今以耳緣法音，即是欲漏。以此聞為能畜，以彼音為所畜，能所相黏，翻成過誤。是故將此聞根以持佛所說之佛法，何不自反聞其聞性乎？夫聞根非自然生，乃因聲而有名字。若旋其聞機，與聲塵脫，既能脫彼聲塵，更欲以誰名聞根耶？此一耳根既返其源，則六根皆成解脫。由此見聞諸根皆如幻翳，三界塵相總若空華，聞性既復，翳根已除，塵相全銷，覺體圓淨矣。餘文可知。
幻師，喻無明幻力。一機抽，喻一精明黏妄發光也。圓明是般若，淨是解脫，妙是法身。餘塵，指微細無明。如來，指妙覺極果。
大眾及阿難，旋汝倒聞機，
反聞聞自性，性成無上道，圓通實如是。
言真實圓通，別無他法，但旋轉汝循聲倒聞之妄機，反而聞此聞之自性。但得見性，即成無上道矣！
此是微塵佛，一路涅槃門。
過去諸如來，斯門已成就。
現在諸菩薩，今各入圓明。
未來修學人，當依如是法。
我亦從中證，非唯觀世音。
須知此中含有二義。一約初機一門深入，則耳根圓通不但觀音為然，十方三世從此耳門入道者誠復眾多。此則單就此一法門，亦自豎窮橫徧也。二約究竟圓通常性，則耳根圓通即是二十五種圓通。其餘一切圓通，乃至十方三世種種法門，皆可名為耳根圓通。此則一門一切門，一切門一門，故云一路涅槃門也。不達此旨，謂二十四聖尚在門外可乎？謂二十四聖更有岐路可乎？
誠如佛世尊，詢我諸方便，
以救諸末劫，求出世間人。
成就涅槃心，觀世音為最。
自餘諸方便，皆是佛威神，即事捨塵勞，
非是長修學，淺深同說法。
即事捨塵勞，猶所云就路還家也。餘門圓通，深位方達，淺位不知，但能被於一種夙根成就之人，不能三根普被。惟此耳根圓通，普被三根，而妙尤在巧被下根也。
頂禮如來藏，無漏不思議，
願加被未來，於此門無惑。
方便易成就，堪以教阿難，及末劫沉淪。
但以此根修，圓通超餘者，真實心如是。
如來藏者，自性清淨之理體也。無漏不思議者，究竟圓證之智果也。理名法寶，智名佛、僧，即是一體三寶義也。真實心如是，言真實心要，不過如是也。
於是，阿難及諸大眾，身心了然，得大開示，觀佛菩提及大涅槃，猶如有人因事遠遊，未得歸還，明了其家所歸道路。普會大眾，天龍八部，有學二乘，及諸一切新發心菩薩，其數凡有十恒河沙，皆得本心，遠塵離垢，獲法眼淨。性比丘尼聞說偈已，成阿羅漢。無量眾生皆發無等等阿耨多羅三藐三菩提心。
現前一念聞性，本圓、本通、本常。圓即實智菩提，通即方便菩提，常即真性菩提。圓即圓淨涅槃，通即方便淨涅槃，常即性淨涅槃。則有理即菩提、涅槃，乃至究竟菩提、涅槃。即而常六，故言未得歸還。六而常即，則步步踏著故鄉道路矣！得本心者，達此現前一念之本體也。遠想相之妄塵，離識情之虗垢，故云獲法眼淨，此是如來正法眼藏，非次第五眼中之法眼也。性尼聞偈成阿羅漢，所謂於大教中得小益。正為菩薩，旁為二乘，部在方等明矣！發無等等心者，無法可等此心，心能等一切法。此則創聞圓理，或是觀行發心，或是名字發心也。
二為末世示道場方法三：初陳請，二讚許，三宣說。
阿難整衣服，於大眾中合掌頂禮，心迹圓明，悲欣交集，欲益未來諸眾生故，稽首白佛：大悲世尊！我今已悟成佛法門，是中修行得無疑惑。常聞如來說如是言：自未得度，先度人者，菩薩發心；自覺已圓，能覺他者，如來應世。我雖未度，願度末劫一切眾生。世尊，此諸眾生去佛漸遠，邪師說法如恒河沙。欲攝其心入三摩地，云何令其安立道場，遠諸魔事，於菩提心得無退屈？
幽溪云：心者，涅槃妙心；迹者，所明道路。吳興云：悲者，悲昔不聞；欣者，欣今得悟。又念未來眾生未悟故悲，觀現前大眾得益故欣。
爾時，世尊於大眾中稱讚阿難：善哉！善哉！如汝所問，安立道場，救獲眾生末劫沉溺，汝今諦聽，當為汝說。阿難大眾唯然奉教。
下逗末劫修道之機，上合如來欲說之旨，故再稱善也。
三宣說二：初明根本戒法，二明誦呪治習。
初中二：初總顯三學以戒為本，二別示四重以彰無漏。
佛告阿難：汝常聞我毗奈耶中，宣說修行三決定義，所謂攝心為戒，因戒生定，因定發慧。是則名為三無漏學。
毗奈耶，亦云毗尼，即律藏也。攝心為戒者，為字，訓作由字。言欲攝其心，必由持戒也。若非以戒攝心，何由甄別邪正？又必攝心方可名戒，正顯持犯不但束身而已。由此波羅提木叉戒以攝其心，然後生定發慧，斯則名為三無漏學。若無此戒，縱有禪定多智現前，必落魔邪，成有漏矣！
問曰：攝心為戒，攝真心耶？攝妄心耶？若攝妄心，妄本無體，云何可攝？若攝真心，真何用攝？又戒法雖一，歷四教觀慧，則有四別，未審如何攝心，方成圓戒？若云戒即無漏，則凡夫持戒報在人天者，亦可稱無漏否？若成有漏，還得名淨戒否？
答曰：真心妄心，元非二體，隨染緣則全真成妄，如水成氷；隨淨緣則全妄歸真，如氷成水。尅論迷真起妄，秪因妄為明覺，所謂知見立知，過在立字，亦即自心取自心之取字，認悟中迷之認字。尅論反妄歸真，秪貴不隨分別三種相續，所謂知見無見，功在無字，亦即不取無非幻之不取二字，棄生滅守真常之守字，脫黏內伏之伏字，皆與今攝字同也。故知不攝，則真心便為妄心；能攝，則妄心便成真心。而攝心妙法，無過於戒。念念與妙戒相應，則名為攝，非謂戒有方隅，攝是束縛也。如下文云：必使婬機，身心俱斷，斷性亦無。夫身斷，律儀戒也；心斷，定共戒也；斷性亦無，道共戒也。又身心俱斷，故不住生死；斷性亦無，故不住涅槃。又身斷故出生死，真諦戒也；心斷故遊戲神通，俗諦戒也；斷性亦無，達殺、盜、婬妄等性即是佛性，無復可斷，中道第一義諦戒也。經文又云：眾生不識本心，不得真淨，皆由隨順殺盜婬故。反此三種，又則出生無殺盜婬。有名鬼倫，無名天趣，有無相傾，起輪迴性。若得妙發三摩提者，則妙常寂，有無二無，無二亦滅。正與此中身心俱斷，斷性亦無義同。如此方名淨戒，方可稱為攝心，方是無漏之學。彼以戒善感人天者，喻如摩尼博貿一衣一食，非法有優劣也。故今欲攝心者，先備明戒法以為其境，次深明觀慧以成其功，則庶幾近之矣！
二別示四重以彰無漏二：初牒徵，二詳示。
阿難，云何攝心，我名為戒？
言云何善攝其心，與身口一齊清淨，我方名為戒耶？此正總顯非戒決不能攝心，非攝心亦決不名戒也。
二詳示四：初婬戒，二殺戒，三盜戒，四大妄語戒。此即比丘四重戒法，乃大小乘之根本也。
初婬戒。生死根本，欲為第一，故首陳之。
若諸世界六道眾生，其心不婬，則不隨其生死相續。汝修三昧，本出塵勞，婬心不除，塵不可出。縱有多智禪定現前，如不斷婬，必落魔道。上品魔王，中品魔民，下品魔女。彼等諸魔亦有徒眾，各各自謂成無上道。我滅度後末法之中，多此魔民熾盛世間，廣行貪婬為善知識，令諸眾生落愛見坑，失菩提路。汝教世人修三摩地，先斷心婬，是名如來先佛世尊第一決定清淨明誨。
是故阿難，若不斷婬修禪定者，如蒸砂石欲其成飯，經百千劫秪名熱砂。何以故？此非飯本，砂石成故。汝以婬身求佛妙果，縱得妙悟，皆是婬根，根本成婬，輪轉三塗必不能出，如來涅槃何路修證？必使婬機身心俱斷，斷性亦無，於佛菩提斯可希冀。如我此說名為佛說，不如此說即波旬說。
此言不但執身不婬，須是心亦不婬也。縱有多智禪定尚為魔侶，況無定慧，直墜何疑！魔侶為善知識，亦復現慈悲相，而不斷婬心，則落愛坑；妄謂婬不障道，則落見坑。既墮深坑，永違覺路矣！夫婬心為生死根本，決不與佛果相應，如砂石決非飯本。禪定熏修，喻之以蒸。不生不滅為本修因，然後圓成果地修證，喻如蒸米成飯。別成魔家邪福，喻如蒸砂成熱耳。
身斷者，木叉戒也；心斷者，禪戒也；斷性亦無者，無漏戒也；此入空意也。身斷者，律儀及定共也；心斷者，道共也；斷性亦無者，涉境而不染也；此出段意也。身斷者，證無漏也；心斷者，涉境不染也；斷性亦無者，斷不斷俱寂滅也；此中道意也。曰婬機者，如前偈云：雖見諸根動，要以一機抽，若未息機，縱能伏斷煩惱，不曾永除幻本，故須直向機字覰破，則斷與不斷，二俱寂滅矣！
阿難，又諸世界六道眾生，其心不殺，則不隨其生死相續。汝修三昧本出塵勞，殺心不除塵不可出。縱有多智禪定現前，如不斷殺，必落神道。上品之人為大力鬼，中品則為飛行夜叉諸鬼帥等，下品當為地行羅剎。彼諸鬼神亦有徒眾，各各自謂成無上道。我滅度後末法之中，多此鬼神熾盛世間，自言食肉得菩提路。阿難，我令比丘食五淨肉，此肉皆我神力化生，本無命根。汝婆羅門地多蒸濕，加以砂石，草菜不生。我以大悲神力所加，因大慈悲假名為肉，汝得其味，奈何如來滅度之後，食眾生肉名為釋子？汝等當知，是食肉人縱得心開似三摩地，皆大羅剎，報終必沉生死苦海，非佛弟子。如是之人相殺相吞，相食未已，云何是人得出三界？汝教世人修三摩地，次斷殺生，是名如來先佛世尊第二決定清淨明誨。
是故阿難，若不斷殺修禪定者，譬如有人自塞其耳，高聲大叫，求人不聞，此等名為欲隱彌露。清淨比丘及諸菩薩，於岐路行，不蹋生草，況以手拔！云何大悲取諸眾生血肉充食？若諸比丘不服東方絲綿絹帛，及是此土靴履裘毳、乳酪醍醐，如是比丘於世真脫，酬還宿債，不遊三界。何以故？服其身分，皆為彼緣，如人食其地中百糓，足不離地。必使身心，於諸眾生若身、身分，身心二塗，不服不食，我說是人真解脫者。如我此說名為佛說，不如此說即波旬說。
此言非但執身不殺，須是心亦不殺也。五淨肉者，不見殺、不聞殺、不疑為己殺、自死、鳥殘也。五天竺國，悉號為婆羅門，是尊姓故。
問曰：佛既具足神力，何不化作草菜，而乃化作五淨肉耶？
答曰：佛順時宜，不立異故。此地既本不生草菜，而今忽生，則人將以為怪。又復如來滅後，設遇草菜不生，又將奈何？是故佛及比丘遇世饑荒，目連請願番取地味及取北洲自然粳等，佛皆不許，而云：後世無目連時，又將奈何？當知佛法可傳可繼為若此也。
妄謂殺生食肉無有罪報，如自塞其耳；殺彼生命，如高聲大叫，求其不聞不可得也。修禪欲出生死，故名欲隱；殺生連仇結福，故名彌露。
服有二種：一者衣服，二者服食。絲絹綿帛，靴履裘毳，衣服之服也；乳酪醍醐，服食之服也。然此中雖一概遮止，而准諸經律，不無分別。若絲綿絹帛，大小二乘並皆嚴禁，以其由此害多命故。若靴履裘毳，小乘一向聽許，大乘亦不全遮，以其非專為此而害命故。若乳酪醍醐，大小並許，乃至大涅槃經仍復開聽。此經亦云：汝常二時眾中持鉢，其間或遇乳酪醍醐，名為上味，後文壇場儀式，又仍用此供享三寶，以其但分餘潤，不害命故。今云不服，則是充類至盡之意，言能不服則彌善耳。
如人食其地中等者。劫初之人身能飛行，由食地味及自然粳，足不離地，以喻服彼眾生身分，不能永離眾生之種類也。身者，血肉之類。身分者，皮毛等物。身既不服其身分，不食其身肉，心又永無貪求服食之想，豈非真解脫者！
問曰：小乘求出生死，何故反許五淨及靴履等？大乘度生為務，何反嚴遮？
答曰：小乘但求自度，止須不造殺業，不障出世足矣。喻如舉家遠逃之人，則小債可弗償也。大乘須在三界廣化眾生，喻如鄉國大姓長者，設有分毫負人，便有慚色，不能自在設化矣。行菩薩道者思之。
阿難，又復世界六道眾生，其心不偷，則不隨其生死相續。汝脩三昧，本出塵勞，偷心不除，塵不可出。縱有多智禪定現前，如不斷偷，必落邪道。上品精靈，中品妖魅，下品邪人，諸魅所著。彼等羣邪亦有徒眾，各各自謂成無上道。我滅度後末法之中，多此妖邪熾盛世間，潛匿姦欺稱善知識，各自謂己得上人法，詃惑無識，恐令失心，所過之處其家耗散。我教比丘循方乞食，令其捨貪，成菩提道。諸比丘等不自熟食，寄於殘生，旅泊三界，示一往還，去已無返。云何賊人假我衣服，裨販如來，造種種業，皆言佛法，却非出家具戒比丘為小乘道，由是疑誤無量眾生墮無間獄。若我滅後，其有比丘發心決定修三摩地，能於如來形像之前身然一燈，燒一指節，及於身上爇一香炷，我說是人無始宿債一時酬畢，長揖世間，永脫諸漏。雖未即明無上覺路，是人於法已決定心。若不為此捨身微因，縱成無為，必還生人酬其宿債，如我馬麥正等無異。汝教世人修三摩地，後斷偷盜，是名如來先佛世尊第三決定清淨明誨。
是故阿難，若不斷偷修禪定者，譬如有人水灌漏巵，欲求其滿，縱經塵劫，終無平復。若諸比丘衣鉢之餘分寸不畜，乞食餘分施餓眾生，於大集會合掌禮眾，有人捶詈同於稱讚，必使身心二俱捐捨，身肉骨血與眾生共，不將如來不了義說迴為己解以誤初學，佛印是人得真三昧。如我所說名為佛說，不如此說即波旬說。
此言非但執身不盜，須是心亦不偷也。邪道者，奸欺之類。精靈者，盜日月之精氣而為神靈。妖魅者，盜人精氣為妖魅鬼。
循方乞食者，謂循順方法而行乞食。僧祇律中名為分衛，言分施眾僧，衛護道力也。肇法師云：乞食略有四意，一為福利眾生，二為折伏憍慢，三為知身有苦，四為除去滯著。
裨販如來者，裨附佛法貪販利養也。
身然一燈等者，依於身見而起偷心，故以捨身微因對治盜業。溫陵云：一切難捨，無如己身。難捨能捨，則自餘貪愛決能棄捨，故曰是人於法已決定心也。苟但捨身而心不決捨，則無益於道，故下文云：必使身心，二俱捐捨。
如我馬麥等者。佛於往世曾詬比丘可食馬麥，故於毗蘭邑中，食麥三月，以示宿債必償也。
禪定喻水，偷心喻如漏巵。衣鉢之餘分寸不畜，是貪心畢捨；乞食餘分施餓眾生，是慳心畢捨；於大集會合掌禮眾，是畢捨慢心；有人捶詈同於稱讚，是畢捨瞋心。
不將如來不了義說等者，上文是於依正二報永斷偷心，此即於佛法上永斷偷心也。謂若欲說法利生接引初學，必須備討如來大小教典，知其四悉因緣，不可但執一義一解而自以為是，兼以悞初學也。
阿難，如是世界六道眾生，雖則身心無殺盜婬，三行已圓，若大妄語，即三摩地不得清淨，成愛見魔，失如來種。所謂未得謂得，未證言證。或求世間尊勝第一，謂前人言：我今已得須陀洹果、斯陀洹果、阿那含果、阿羅漢道、辟支佛乘、十地、地前諸位菩薩，求彼禮懺，貪其供養，是一顛迦，銷滅佛種，如人以刀斷多羅木，佛記是人永殞善根，無復知見，沉三苦海，不成三昧。我滅度後，勅諸菩薩及阿羅漢，應身生彼末法之中，作種種形，度諸輪轉。或作沙門、白衣、居士，人王、宰官，童男、童女，如是乃至婬女、寡婦，姦偷、屠販，與其同事，稱讚佛乘，令其身心入三摩地，終不自言我真菩薩、真阿羅漢，洩佛密因，輕言未學；唯除命終，陰有遺付。云何是人惑亂眾生，成大妄語？汝教世人修三摩地，後復斷除諸大妄語，是名如來先佛世尊第四決定清淨明誨。
是故阿難，若不斷其大妄語者，如刻人糞為旃檀形，欲求香氣無有是處。我教比丘直心道場，於四威儀一切行中尚無虗假，云何自稱得上人法？譬如窮人妄號帝王，自取誅滅；況復法王，如何妄竊？因地不真，果招紆曲，求佛菩提，如噬臍人，欲誰成就？若諸比丘心如直弦，一切真實，入三摩地永無魔事。我印是人成就菩薩無上知覺。如我所說名為佛說，不如此說即波旬說。
愛見魔者，稍有所得，起增上慢，則是愛魔；執此是實，餘皆虗妄，則是見魔。又借此貪求供養，則是愛魔；執性廢修，妄謂已實齊於諸聖，則是見魔也。地前諸位，即信、住、行、向。一顛迦，即是一闡提。三乘聖果喻如栴檀，名利惡心喻如糞穢。噬臍人者，人不能自噬其臍，以喻悔無所及。或云麝被人逐，自噬其臍，雖復噬臍，終不免難也。餘皆如文可知。
二明誦呪治習二：初結前，二正明。
阿難，汝問攝心，我今先說入三摩地修學妙門，求菩薩道要先持此四種律儀，皎如氷霜，自不能生一切枝葉，心三、口四生必無因。阿難，如是四事若不遺失，心尚不緣色香味觸，一切魔事云何發生！
此正結明欲攝其心必須持戒也。一切枝葉者，指餘一切微細戒法，如十善中之口四、意三，沙彌戒中之後六條，比丘戒中之餘二百四十六條，乃至菩薩戒之後六重及四十八輕等，以此根本四種心戒攝之，罄無不盡，故云心三口四生必無因也。一切魔事必托六塵而發，心既不緣色香味觸，則天魔無所施其術矣。所以三無漏學，必以戒為本也。
二正明二：初略示應持，二廣顯儀軌。
初中二：初略勸誦持顯益，二略示道場方法。
初又二：初勸持，二顯益。
若有宿習不能滅除，汝教是人一心誦我佛頂光明摩訶薩怛多般怛羅無上神呪。斯是如來無見頂相無為心佛，從頂發輝，坐寶蓮華，所說心呪。
夫木叉戒力固能防禦外魔，至若宿習偏強，必須神呪冥滌也。摩訶薩怛多般怛羅，此云大白傘葢。體無對待曰大，相絕塵染曰白，用覆一切曰傘葢。又三皆絕待，故體相用稱為三大，亦復三皆自淨，三皆覆物，即大佛頂三德祕藏之異名耳。五會神呪乃是密詮此妙心者，故名心呪，亦名呪心。
且汝宿世與摩登伽，歷劫因緣，恩愛習氣，非是一生及與一劫。我一宣揚，愛心永脫，成阿羅漢。彼尚婬女，無心修行，神力冥資，速證無學，云何汝等在會聲聞，求最上乘，決定成佛，譬如以塵揚於順風，有何艱險？
幽溪云：登伽習厚，比丘習薄；登伽下賤，聲聞尊貴；登伽無心修行，汝等求最上乘；登伽是邪定聚，汝等決定成佛是正定聚。吳興云：塵譬宿習，風如神呪。
二略示道場方法二：初方便，二正修。
若有末世欲坐道場，先持比丘清淨禁戒，要當選擇戒清淨者第一沙門以為其師。若其不遇真清淨僧，汝戒律儀必不成就。戒成已後，著新淨衣，燃香閒居，誦此心佛所說神呪一百八徧。
沙門，此云勤息。第一沙門，如律中所謂滿足十夏、具足十德者是也。不惟師必第一沙門，亦且僧必真實清淨，故知三師七證或是邊地五人，斷斷不可不選擇也。幽溪云：今文方便，準止觀二十五種方便，亦復大同。先持比丘清淨禁戒，即持戒清淨。著新淨衣，即衣食具足。閒居，即閒居靜處及息緣務。第一沙門為師，即近善知識。前文心尚不緣色香味觸，即訶五欲。後文心滅貪婬、三七不寐等，即棄五葢。端坐安居，必調五事。坐禪之時，必行五法也。真際云：誦呪百八，表滅百八煩惱。
然後結界建立道場，求於十方現住國土無上如來放大悲光來灌其頂。阿難，如是末世清淨比丘，若比丘尼、白衣檀越，心滅貪婬，持佛淨戒，於道場中發菩薩願，出入澡浴，六時行道，如是不寐，經三七日，我自現身至其人前，摩頂安慰，令其開悟。
結界，即指下文壇法。準諸密部，將欲修行，擇日立壇。修行既畢，即須滅却壇相，不得留至明相出時。葢方圓丈六為八角壇，既不言高築幾許，應同密部畫地為之。修此三昧通於四眾，白衣檀越即指清信士女。然入壇之法，必須各自為類，萬無僧俗交參，男女混雜之理。或優婆塞可許隨比丘眾，優婆夷可許隨比丘尼，仍須退列末位，斷斷不可充十僧數，以下文云十比丘故。佛自現身摩頂，正應行人所求，故非魔事。然須但念唯心，不得心外取境。
二廣顯儀軌二：初正示道場軌則，二重宣佛頂神呪。
初中二：初請問，二示答。
阿難白佛言：世尊，我蒙如來無上悲誨，心已開悟，自知修證，無學道成。末法修行，建立道場，云何結界，合佛世尊清淨軌則？
二示答二：初別示，二總結。
初中二：初明壇法，二明修法。
初又二：初立壇方法，二供養方法。
佛告阿難：若末世人願立道場，先取雪山大力白牛，食其山中肥膩香草，此牛唯飲雪山清水，其糞微細，可取其糞和合旃檀以泥其地。若非雪山，其牛臭穢，不堪塗地，別於平原穿去地皮五尺以下，取其黃土，和上旃檀、沉水、蘇合、薰陸、鬱金、白膠、青木、零陵、甘松及雞舌香，以此十種細羅為粉，合土成泥以塗場地，方圓丈六為八角壇。
此之壇法，有事有理。事相則如文可知，理致則法有所表。若不知其所表法門，則事相徒施，何以觸境成於妙觀？然從來諸疏各申其說，雖亦各有所見，而與經文前後宗旨未甚符合。今不暇辯，姑以私意別為一釋，俟高明者之自擇焉。
雪山者，表法性理也。大力白牛者，表本覺智也。山中肥膩香草及清水，表性體中本具緣因諸功德也。其糞微細，表性具三因所起妙修也。旃檀，表性具無作妙戒也。泥地，表真因也。若非雪山其牛臭穢不堪塗地者，表生滅為本修因，不能圓成果地修證也。平原者，表平常六受用根也。穿地五尺以下，表破五陰也。黃土者，表六根門頭中道佛性也。和上旃檀等者，表具足受持十種戒法，所謂不缺戒、不破戒、不穿戒、不雜戒、隨道戒、無著戒、智所讚戒、自在戒、隨定戒、具足戒也。十種細羅為粉者，表十種戒互攝互融，非有方隅次第也。合上成泥者，表戒乘俱修也。以塗場地者，表因地心也。方圓文六等者，表八正道攝於八邪也。八角則方而復圓，圓而復方，表事理不二，權實同歸也。葢上根之人，但不隨分別三種相續，三緣斷故，三因不生，狂性自歇，歇即菩提，喻如以白牛糞和旃檀也。倘未能直下歇狂，須知修行二決定義，就六根門頭，破五陰渾濁，得元明覺無生滅性為因地心，以戒互嚴，方成妙因，喻如黃土和十香也。
二供養方法又二：初壇中供物，二壇外莊嚴。
壇心置一金銀銅木所造蓮華，華中安鉢，鉢中先盛八月露水，水中隨安所有華葉。取八圓鏡各安其方，圍繞華鉢。鏡外建立十六蓮華，十六香爐間華鋪設莊嚴。香爐純燒沉水，無令見火。取白牛乳置十六器，乳為煎餅，并諸砂糖、油餅、乳糜、蘇合、蜜薑、純酥、純蜜，於蓮華外，各各十六，圍繞華外，以奉諸佛及大菩薩。每以食時，若在中夜，取密半升，用酥三合，壇前別安一小火爐，以兜樓婆香煎取香水，沐浴其炭，燃令猛熾，投是酥蜜於炎爐內，燒令烟盡，亨佛菩薩。
金銀銅木者，意令隨力為之，不必拘執，然總表一實之理也。蓮華，表因果同時。言所造者，正表理非因果，能成一切諸因果也。鉢名應器，以表事理相應。八月露水，表中道妙定也。隨安華葉，表中道妙慧也。取八圓鏡各安其方者，表眾生本有大定智光，依八正道而得安住也。圍繞華鉢者，表妙智恒依妙理也。鏡外建立蓮華、香爐者，表從性所起慧華、戒香。各須十六者，即表自行八正、化他八正也。間華鋪設莊嚴者，表戒慧互為莊嚴也。香爐純燒沉水無令見火者，表持於無相妙戒也。白牛乳為煎餅，并諸砂糖等者，表稱性所起禪悅法味，亦是八正道味。各各十六者，表一一正道中各具自行化他二種八正也。以奉諸佛及大菩薩者，表以己所證禪悅正道之味，仰契果德也。食時、中夜，皆表依於中道也。蜜為華之精，酥為乳之精，皆是味中上味，表於圓通妙理也。半升，中數；三合，成數；表中道必具三德也。壇前別安一小火爐，表妙觀察智相應心品，二十五圓通境必皆別藉此以為能觀也。兜樓婆香，或云即白茅香。煎水浴炭，表正助二行皆具足也。投是酥蜜等者，表以妙理投妙智中，俾其直下入流亡所，圓超五濁，上合諸佛菩薩所證性體也。
令其四外，徧懸幡華。於壇室中，四壁敷設十方如來及諸菩薩所有形像。應於當陽張盧舍那、釋迦、彌勒、阿閦、彌陀，諸大變化觀音形像并金剛藏安其左右。帝釋、梵王、烏芻瑟摩，并藍地迦、諸軍茶利，與毗俱眂、四天王等，頻那、夜迦，張於門側，左右安置。又取八鏡覆懸虗空，與壇場中所安之鏡方面相對，使其形影重重相涉。
徧懸幡華等者，總表具諸助行，幡表五悔法門，華表六度萬行也。十方如來以表極果，諸菩薩像以表真因。盧舍那，是報身智慧。釋迦，是應身慈悲。彌勒，是當來教主。阿閦，此云無動，東方佛名，表不動智。彌陀，此云無量壽，亦云無量光，西方佛名，表無緣慈。諸大變化觀音形像，如前文所明眾首臂目等，此是顯教圓通真主。金剛藏，乃是密教圓通真主。安其左右，表顯密互嚴也。帝釋，是忉利主。梵王，是初禪主。烏芻瑟摩，即火頭金剛。藍地迦，即青面金剛。軍茶利，亦金剛名。毗俱胝，即今三目持鬟髻者。四天王，即東方持國、南方增長、西方廣目、北方多聞。頻那，即猪頭使者。夜迦，即象鼻使者。此等外護，俱表摧邪顯正力用也。八鏡懸空，表諸佛果位大定智光無依無住。與壇中鏡方面相對，使其形影重重相涉者，表生佛互融，感應道交，不可思議也。葢空中八鏡照於壇鏡，則是果徹因源。壇中八鏡照於空鏡，則是因該果海。若向此處著眼，便知心佛眾生三無差別妙理，便能悟入事事無礙法界矣。
原此一經妙旨，不外十乘觀法。前三卷半經，顯譚不思議境也。五會神呪，密詮不思議境也。此之壇法，表示不思議境也。空鏡、壇鏡，照而常寂，故稱妙湛；種種莊嚴，依正相稱，故號總持；壇地虗空，體性寂滅，故名不動。又鏡妙湛故，莊嚴、地空皆妙湛也。莊嚴總持故，鏡及地空皆總持也；地空不動故，鏡及莊嚴皆不動也。妙湛故言白，總持故言傘葢，不動故言大。又妙湛白故，總持不動皆白也；總持如葢故，妙湛不動皆如葢也；不動大故，妙湛總持皆大也。又大白傘葢三義一體，故妙湛也；一體三義，故總持也；三一、一三不可思議，故不動也。故曰顯譚、密詮及與表示，其為不思議境一也。
專心發願等，是真正發菩提心。誦呪坐禪，是安心止觀。徵心辨見等，是破法徧。不作聖心名善境界等，是識通塞。三漸次等，是道品調適。律儀持呪等，是對治助開。五十五位等，是知位次。當處禪那覺悟無惑，是能安忍。中中流入，乃至圓滿菩提歸無所得，是離法愛。
又即此壇法，具表十乘。壇體可表不思議境。蓮華可表真菩提心。鉢中安水，水中安華，可表善巧安心止觀。八鏡安壇八方，可以表破法徧。華、爐間飾，毋令見火，可以表識通塞。八味各十六器，可表道品調適。香水浴炭，可表對治助開。佛菩薩像，可表位次。門側左右諸護法像，可表安忍。虗空八鏡，可以表離法愛。攝此十乘妙理，總成一不思議境，良以乘乘互攝故也。
二明修法三：初正示行法，二簡其不成，三明其獲益。
初中二：初三七行道，二懺後正修。
於初七中，至誠頂禮十方如來、諸大菩薩、阿羅漢號，恒於六時誦呪圍壇，至心行道，一時常行一百八徧。第二七中，一向專心發菩薩願，心無間斷。我毗奈耶先有願教。第三七中，於十二時，一向持佛般怛羅呪，至第七日，十方如來一時出現，鏡光交處承佛摩頂。
一時常行一百八徧者，言遶壇一百八匝，表成百八三昧。有云誦呪百八者，非也。若誦全呪，則事決不能。若別指跢侄他以下為呪心，則理決不可。觀後文云：是人心昏，未能誦憶，或帶身上，或書宅中。倘獨指數句為呪心，何至心昏不能誦憶？又設使獨此數句為呪心者，經中何無一言及之？故知後人臆見穿鑿，深可痛也。
毗奈耶先有願教，應指梵網經中十大願等。一向持佛般怛羅呪，則是心心靡間，密成不思議熏，故第七日能於鏡光交處承佛靡頂也。此鏡光交處，正是顯示因該果徹、生佛平等之處。倘不能即事達理，何由能使十方如來一時出現？願修行者用圓頓妙解，歷一切事儀，勿徒為無益苦行可矣。
即於道場修三摩地，能令如是末世修學，身心明淨，猶如瑠璃。
三七既畢，壇儀應輟，場地仍存，故即於此修三昧也。此三摩地，別則獨指耳根圓通，通則亦可隨修一種。須知前來戒律、壇儀二種助行，秪為助此正修。若正修旨趣未明，則助行皆為虗設，可不慎哉！
阿難，若此比丘本受戒師，及同會中十比丘等，其中有一不清淨者，如是道場多不成就。
十比丘者，且約極多不過十人言之。准餘行法，設無同志，寧可獨行，不必強足十人，致令不得清淨也。此中簡非，共有二事：一受戒不如法，二同行不如法。嗚呼！末世比丘有名無義，欲求成就，其可得乎？終日譚圓，曾不知比丘戒為何事。前文所云：却非出家具戒比丘為小乘道，疑誤眾生墮無間獄，此之謂也。哀哉！
從三七後，端坐安居經一百日，有利根者不起於座得須陀洹。縱其身心聖果未成，決定自知成佛不謬。
前云三七不寐，即是制令常行。今云端坐百日，即是制令常坐也。須陀洹者，見道之位，此通二義：一者約圓見道，即是初發心住，此為最利；二者以藏對圓，即是初信心位，猶如阿難圓悟藏性，頓獲法身，此亦可稱利也。縱其身心等者，近成五品，圓解分明，所謂具縛凡夫能知如來祕密之藏，是故決定自知成佛不謬也。
汝問道場，建立如是。
二重宣佛頂神呪三：初阿難述請，二如來正說，三護法述願。
阿難頂禮佛足而白佛言：自我出家，恃佛憍愛，求多聞故，未證無為。遭彼梵天邪術所禁，心雖明了，力不自由，賴遇文殊，令我解脫。雖蒙如來佛頂神呪，冥獲其力，尚未親聞。惟願大慈重為宣說，悲救此會諸修行輩，末及當來在輪迴者，承佛密音，身意解脫。於時會中一切大眾普皆作禮，佇聞如來祕密章句。
二如來正說二：初現化佛說呪，二述功德勸持。
初中二：初現化表法，二正說神呪。
爾時，世尊從肉髻中涌百寶光，光中涌出千葉寶蓮，有化如來坐寶華中，頂放十道百寶光明，一一光明皆徧示現十恒河沙金剛密迹，擎山持杵，徧虗空界。大眾仰觀，畏愛兼抱，求佛哀祐，一心聽佛無見頂相放光如來宣說神呪。
內髻，即無見頂相，所謂大佛頂也。百寶光者，表百界智光也。千葉寶蓮，表千如因果也。有化如來坐寶華中，表此千如因果，即是諸佛所證；又化如來，即表眾生本有佛果也。頂法十道百宝光明者，表众生本有佛性顶法之中，各具十界，界界各具百法也。一一光明等者，表法法中本有智光，皆如金剛不可沮壞，皆能摧破十界恒沙煩惱，皆能顯示十界恒沙德用也。具威折故大眾咸畏，具慈攝故大眾咸愛。
南無薩怛他蘇伽多耶阿囉訶帝三藐三菩陀寫薩怛他佛陀俱知瑟尼釤南無薩婆勃陀勃地薩跢鞞弊南無薩多南三藐三菩陀俱知南娑舍囉婆迦僧伽喃南無盧雞阿羅漢跢喃南無蘇盧多波那喃南無娑羯唎陀伽彌喃南無盧雞三藐伽跢喃三藐伽波囉底波多那喃南無提婆離瑟𧹞南無悉陀耶毗地耶陀囉離瑟𧹞舍波奴揭囉訶娑訶娑囉摩他喃南無䟦囉訶摩泥南無因陀囉耶南無婆伽婆帝嚧陀囉耶烏摩般帝娑醯夜耶南無婆伽婆帝那囉野拏耶槃遮摩訶三慕陀囉南無悉羯唎多耶南無婆伽婆帝摩訶迦囉耶地唎般剌那伽囉毗陀囉波拏迦囉耶阿地目帝尸摩舍那泥婆悉泥摩怛唎伽拏南無悉羯唎多耶南無婆伽婆帝多他伽跢俱囉耶南無般頭摩俱囉耶南無䟦闍囉俱囉耶南無摩尼俱囉那南無伽闍俱囉耶南無婆伽婆帝帝唎茶輸囉西那波囉訶囉拏囉闍耶跢他伽多耶南無婆伽婆帝南無阿彌多婆耶跢他伽多耶阿囉訶帝三藐三菩陀耶南無婆伽婆帝阿芻鞞耶跢他伽多耶阿囉訶帝三藐三菩陀耶南無婆伽婆帝鞞沙闍耶俱嚧吠柱唎耶般囉婆囉闍耶跢他伽多耶南無婆伽婆帝三補師毖多薩憐捺囉剌闍耶跢他伽多耶阿囉訶帝三藐三菩陀耶，南無婆伽婆帝舍雞野母那曳跢他伽多耶阿囉訶帝三藐三菩陀耶南無婆伽婆帝剌怛那雞都囉闍耶跢他伽多耶阿囉訶帝三藐三菩陀耶帝瓢南無薩羯唎多翳曇婆伽婆多薩怛他伽都瑟尼釤薩怛多般怛㘕南無阿婆囉視躭般囉帝揚岐囉薩囉婆部多揭囉訶尼羯囉訶揭迦囉訶尼䟦囉毖地耶叱陀你阿迦囉密唎柱般唎怛囉耶儜揭唎薩囉婆槃陀那目叉尼薩囉婆突瑟吒突悉乏般那你伐囉尼赭都囉失帝南羯囉訶娑訶薩囉若闍毗多崩娑那羯唎阿瑟吒氷舍帝南那叉剎怛囉若闍波囉薩陀那羯唎阿瑟吒南摩訶揭囉訶若闍毗多崩薩那羯唎薩婆舍都嚧你婆囉若闍呼藍突悉乏難遮那舍尼毖沙舍悉怛囉阿吉尼烏陀迦囉若闍阿般囉視多具囉摩訶般囉戰持摩訶疊多摩訶帝闍摩訶稅多闍婆囉摩訶䟦囉槃陀囉婆悉你阿唎耶多囉毗唎俱知誓婆毗闍耶䟦闍囉摩禮底毗舍嚧多勃騰罔迦䟦闍囉制喝那阿遮摩囉制婆般囉質多䟦闍囉擅持毗舍囉遮、扇多舍鞞提婆補視多蘇摩嚧波摩訶稅多阿唎耶多囉、摩訶婆囉阿般囉、䟦闍囉商羯囉制婆、䟦闍囉俱摩唎俱藍陀唎，䟦闍囉喝薩多遮，毗地耶乾遮那摩唎迦啒蘇母婆羯囉跢那鞞嚧遮那俱唎耶夜囉菟瑟尼釤毗折㘕婆摩尼遮、䟦闍囉迦那迦波囉婆、嚧闍那䟦闍囉頓稚遮稅多遮迦摩囉剎奢尸波囉婆翳帝夷帝母陀囉羯拏沙鞞囉懺掘梵都印兔那麼麼寫囉闍婆夜主囉䟦夜阿祇尼婆夜、烏陀迦婆夜毗沙婆夜舍薩多囉婆夜婆囉斫羯婆夜突瑟叉婆夜阿舍你婆夜阿迦囉密唎柱婆夜陀囉尼部彌劒波伽波陀婆夜烏囉迦婆多婆夜剌闍檀茶婆夜那伽婆夜毗條怛婆夜蘇波囉拏婆夜藥叉揭囉訶囉叉私揭囉訶畢唎多揭囉訶毗舍遮揭囉訶部多揭囉訶鳩槃茶揭囉訶補丹那揭囉訶迦吒補丹那揭囉訶悉乾度揭囉訶阿播悉摩囉揭囉訶烏檀摩陀揭囉訶車夜揭囉訶醯唎婆帝揭囉訶社多訶唎南揭婆訶唎南嚧地囉訶唎南忙娑訶唎南謎陀訶唎南摩闍訶唎南闍多訶唎女視比多訶唎南毗多訶唎南婆多訶唎南阿輸遮訶唎女質多訶唎女帝釤薩鞞釤薩婆揭囉訶南毗陀耶闍瞋陀夜彌雞囉夜彌波唎䟦囉者迦訖唎擔毗陀耶闍瞋陀夜彌雞囉夜彌茶演尼訖唎擔毗陀耶闍瞋陀夜彌雞囉夜彌摩訶般輸般怛夜嚧陀囉訖唎擔毗陀耶闍瞋陀夜彌雞囉夜彌那囉夜拏訖唎擔毗陀耶闍瞋陀夜彌雞囉夜彌怛埵伽嚧茶西訖唎擔毗陀耶闍瞋陀夜彌雞囉夜彌摩訶迦囉摩怛唎伽拏訖唎擔毗陀耶闍瞋陀夜彌雞囉夜彌迦波唎迦訖唎擔毗陀耶闍瞋陀夜彌雞囉夜彌闍耶羯囉摩度羯囉薩婆囉他娑達那訖唎擔毗陀耶闍瞋陀夜彌雞囉夜彌赭咄囉婆耆你訖唎擔毗陀耶闍瞋陀夜彌雞囉夜彌毗唎羊訖唎知、難陀雞沙囉伽拏般帝索醯夜訖唎擔毗陀耶闍瞋陀夜彌雞囉夜彌那揭那舍囉婆拏訖唎擔毗陀耶闍瞋陀夜彌雞囉夜彌阿羅漢訖唎擔毗陀耶闍瞋陀夜彌雞囉夜彌毗多囉伽訖唎擔、毗陀耶闍瞋陀夜彌雞囉夜彌䟦闍囉波你具醯夜具醯夜、迦地般帝訖唎擔、毗陀耶闍瞋陀夜彌雞囉夜彌囉叉罔婆伽梵印兔那麼麼寫婆伽梵、薩怛多般怛囉、南無粹都帝、阿悉多那囉剌迦波囉婆悉普吒、毗迦薩怛多鉢帝唎什佛囉什佛囉陀囉陀囉頻陀囉頻陀囉瞋陀瞋陀虎𤙖虎𤙖泮吒泮吒泮吒泮吒泮吒娑訶醯醯泮阿牟迦耶泮阿波囉提訶多泮婆囉波囉陀泮、阿素囉毗陀囉波迦泮薩婆提鞞弊泮、薩婆那伽弊泮、薩婆藥叉弊泮、薩婆乾闥婆弊泮薩婆補丹那弊泮、迦吒補丹那弊泮薩婆突狼枳帝弊泮薩婆突澀比𠾆訖瑟帝弊泮、薩婆什婆𠼐弊泮、薩婆阿播悉摩𠾆弊泮、薩婆舍囉婆拏弊泮、薩婆地帝雞弊泮、薩婆怛摩陀繼弊泮、薩婆毗陀耶囉誓遮𠾆弊泮、闍夜羯囉摩度羯囉、薩婆囉他娑陀雞弊泮、毗地夜遮唎弊泮者、都囉縛耆你弊泮、䟦闍囉俱摩唎、毗陀夜囉誓弊泮、摩訶波囉丁羊叉耆唎弊泮、䟦闍囉商羯囉夜、波囉丈耆囉闍耶泮、摩訶迦囉夜、摩訶末怛唎迦拏、南無娑羯唎多夜泮、毖瑟拏婢曳泮勃囉訶牟尼曳泮、阿耆尼曳泮摩訶羯唎曳泮羯囉檀持曳泮蔑怛唎曳泮嘮怛唎曳泮遮文茶曳泮、羯邏囉怛唎曳泮、迦般唎曳泮、阿地目質多迦尸摩舍那、婆私你曳泮演吉質薩埵婆寫麼麼印兔那麼麼寫突瑟吒質多。阿末怛唎質多、烏闍訶囉伽婆訶囉嚧地囉訶囉婆娑訶囉摩闍訶囉闍多訶囉視毖多訶囉、䟦略夜訶囉乾陀訶囉、布史波訶囉、頗囉訶囉婆寫訶囉、般波質多、突瑟吒質多、嘮陀囉質多藥叉揭囉訶囉剎娑揭囉訶、閉㘑多揭囉訶、毗舍遮揭囉訶、部多揭囉訶、鳩槃茶揭囉訶、悉乾陀揭囉訶烏怛摩陀揭囉訶車夜揭囉訶、阿播薩摩囉揭囉訶宅袪革茶耆尼揭囉訶唎佛帝揭囉訶、闍彌迦揭囉訶、舍俱尼揭囉訶、姥陀囉難地迦揭囉訶、阿藍婆揭囉訶、乾陀波尼揭囉訶、什佛囉堙迦醯迦墜帝藥迦、怛㘑帝藥迦者突託迦、昵提什伐囉毖釤摩什伐囉、薄底迦鼻底迦室隷瑟密迦、娑你般帝迦、薩婆什伐囉室嚧吉帝、末陀鞞達嚧制劒阿綺嚧鉗目佉嚧鉗羯唎突嚧鉗、揭囉訶揭藍羯拏輸藍、憚多輸藍迄唎夜輸藍末麼輸藍䟦唎室婆輸藍、毖栗瑟吒輸藍、烏陀囉輸藍羯知輸藍、䟦悉帝輸藍鄔嚧輸藍、常迦輸藍喝悉多輸藍䟦陀輸藍娑房盎伽般囉丈伽輸藍部多毖跢茶茶耆你什婆囉陀突嚧迦建咄嚧吉知婆路多毗薩般嚧訶凌伽輸沙怛囉娑那羯囉毗沙喻迦阿耆尼烏陀迦末囉鞞囉建跢囉阿迦囉密唎咄怛斂部迦地栗剌吒毖唎瑟質迦、薩婆那俱囉、肆引伽弊揭囉唎藥叉怛囉芻末囉視吠帝釤娑鞞釤悉怛多鉢怛囉、摩訶䟦闍嚧瑟尼釤、摩訶般賴丈耆藍、夜波突陀舍喻闍那、辮怛隷拏、毗陀耶槃曇迦嚧彌、帝殊槃曇迦嚧彌、般囉毗陀槃曇迦嚧彌哆姪他唵阿那隷毗舍提、鞞囉䟦闍囉陀槃陀槃陀你䟦闍囉謗尼泮虎𤙖都嚧甕泮娑婆訶。
此一心呪，凡有五會，共四百二十七句，二千六百二十字，即是密詮大佛頂法，與前顯說，力用是均。自有眾生應以顯說而得歎喜、生善、滅惡、入理者，自有眾生應以密說而得歎喜、生善、滅惡、入理者。所以若顯若密，皆是四悉因緣故說也。或云顯說生慧、密說生定，一往語耳。片言之下，狂心頓歇，顯說何甞不生於定？持是呪者，金剛藏王菩薩精心陰速發彼神識，密說何甞不生於慧？當知顯密皆不思議也。
孤山曰：諸經神呪，例皆不翻。自古人師多有異說，天台會之，不出四悉：一云：呪者鬼神王名。稱其王名，部落敬主，不敢為非。此世界義也。二云：呪者如軍中密號。唱號相應，無所訶問。不相應者，即執治之。此為人義也。三云：呪者密點遮惡，餘無識者。如微賤人奔逃異國，訛稱王子，因以公主妻之，多瞋難事。有一明人從其國來，公主往訴。其人語曰：若當瞋時，應說偈云：無親往他國，欺誑一切人。麤食是常食，何勞復作瞋？說是偈時，默然瞋歇。即對治義也。四云：呪者諸佛密語，惟聖乃知。如王索仙陀婆，一名而具四實，謂鹽、水、器、馬也。羣下莫曉，惟智臣解之。呪亦如是，秪一法語，徧有諸力，病愈、罪除、生善、合道。即第一義也。具此四義，故存本音。五不翻中，即祕密故不翻。於四例中，即翻字不翻音。
五不翻者，一祕密不翻，即是諸呪。二多含不翻，如比丘三義，婆伽梵六義等。三此方所無故不翻，如閻浮樹等。四順古不翻，如阿耨多羅三藐三菩提等，自古存梵音故。五生善不翻，如般若尊重，智慧輕薄故。
四例者，一翻字不翻音，即諸呪語。二翻音不翻字，如卍字是西字，此方呼如萬音，非西音也。三音字俱翻，即諸經文。四音字俱不翻，即是梵筴。
二述功德勸持二：初顯果上自行化他功德，二明因人滅惡生善功德。
初中三：初總明，二別顯，三總結。
阿難，是佛頂光聚悉怛多般怛羅祕密伽陀微妙章句，出生十方一切諸佛。
出生一切佛，猶所云一路涅槃門，正見顯密惟一理也。
十方如來因此呪心，得成無上正徧知覺，十方如來執此呪心，降伏諸魔，制諸外道。十方如來乘此呪心，坐寶蓮華應微塵國，十方如來含此呪心，於微塵國轉大法輪。十方如來持此呪心，能於十方摩頂授記，自果未成，亦於十方蒙佛授記。十方如來依此呪心，能於十方拔濟羣苦，所謂地獄、餓鬼、畜生，盲聾、瘖瘂、怨憎會苦、愛別離苦、求不得苦、五陰熾盛，大小諸橫，同時解脫，賊難兵難、王難獄難、風火水難、飢渴貧窮，應念消散。十方如來隨此呪心，能於十方事善知識，四威儀中供養如意。恒沙如來會中推為大法王子。十方如來行此呪心，能於十方攝受親因，令諸小乘聞祕密藏，不生驚怖。十方如來誦此呪心，成無上覺，坐菩提樹，入大涅槃。十方如來傳此呪心，於滅度後，付佛法事，究竟住持，嚴淨戒律，悉得清淨。
呪心，即心呪義，以此五會章句，乃是密詮心要故也。幽溪云：古人稱此謂之十種呪心，此說非也。須知事雖有十，心惟一種。但此一心，而有三義：體無對待曰大，即如來藏妙明心元如實空不空義；相絕塵染曰白，即如來藏本妙圓心如實空義；用覆一切曰傘葢，即如來藏元明心妙如實不空義。
若約義往釋，應云：十方如來因如來藏呪心如實空義，得成實智菩提無上正徧知覺；因如來藏呪心如實不空義，得成方便菩提無上正徧知覺；因如來藏呪心如實空不空義，得成真性菩提無上正徧知覺。徧知屬果，對果說因，所謂不生不滅為本修因，如來密因也。
十方如來執此呪心如實空義，降伏界內凡聖同居土分段四魔，制諸見思四見外道；執此呪心如實不空義，降伏界外方便有餘土變易四魔，制諸塵沙四見外道；執此呪心如實空不空義，降伏實報無障礙土變易四魔，制諸無明四見外道。降魔制外，必執實杵，今此呪心喻如金剛王劒，故言執也。
十方如來乘此呪心如實空義，坐寶蓮華，應凡聖同居微塵國土；乘此呪心如實不空義，坐寶蓮華，應方便有餘微塵國土；乘此呪心如實空不空義，坐寶蓮華，應實報無障礙微塵國土。自有所乘，以此度人，如乘大車，故言乘也。
十方如來含此呪心如實空義，於凡聖同居微塵國轉四種四諦法輪；含此呪心如實不空義，於方便有餘微塵國轉三種四諦法輪；含此呪心如實空不空義，於實報莊嚴微塵國轉二種四諦法輪。說法是吐，對吐言含，所說如所行也。
十方如來持此呪心如實空義，能於十方摩頂授實智菩提之記；持此呪心如實不空義，能於十方摩頂授方便菩提之記；持此呪心如實空不空義，能於十方摩頂授真性菩提之記。自既受持不忘，亦能持此以授人也。
十方如來依此呪心如實空義，能於十方拔濟凡聖同居分段生死八難之苦；依此呪心如實不空義，能於十方拔濟方便有餘變易生死八難之苦；依此呪心如實空不空義，能於十方拔濟實報莊嚴變易生死八難之苦。猶如拯溺必依舟航，自既依止三德祕藏，能為一切作大歸依處也。
十方如來隨此呪心如實空義，能於十方凡聖同居土事善知識，四威儀中，財法二施供養如意；隨此呪心如實不空義，能於十方方便有餘土事善知識，乃至供養如意；隨此呪心如實空不空義，能於十方實報莊嚴土事善知識，乃至供養如意。由能隨順三德祕藏，即是隨順一切知識也。
十方如來行此呪心如實空義，能於十方攝授親因，令諸小乘聞般若德祕密藏，不生驚怖；行此呪心如實不空義，能於十方攝受親因，令諸小乘聞解脫德祕密藏，不生驚怖；行此呪心如實空不空義，能於十方攝受親因，令諸小乘聞法身德祕密藏，不生驚怖。為實施權，開權顯實，自行化他，具足方便，故曰行也。
十方如來誦此呪心如實空義，成無上覺，坐菩提樹，入圓淨涅槃；誦此呪心如實不空義，成無上覺，坐菩提樹，入方便淨涅槃；誦此呪心如實空不空義，成無上覺，坐菩提樹，入性淨涅槃。誦者，從也，不忘失也，始終示現不離祕藏故也。
十方如來傳此呪心如實空義，於滅度後付佛般若德法事，究竟住持，嚴淨真諦戒律悉得清淨；傳此呪心如實不空義，於滅度後付佛解脫德法事，究竟住持，嚴淨俗諦戒律悉得清淨；傳此呪心如實空不空義，於滅度後付佛法身德法事，究竟住持，嚴淨中諦戒律悉得清淨。以心印心，更無別法，故曰傳也。
若我說是佛頂光聚般怛羅呪，從旦至暮音聲相聯，字句中間亦不重疊，經恒沙劫終不能盡。亦說此呪名如來頂。
心性妙理不可窮盡，所以密詮功德亦稱性而不可盡也。亦說此呪名如來頂者，即是大佛頂三德祕藏故。
二明因人滅惡生善功德三：初略明，二廣顯，三結勸。
初中二：初明不持之失，二明能持之得。
汝等有學，未盡輪迴，發心至誠取阿羅漢，不持此呪而坐道場，令其身心遠諸魔事，無有是處。
阿難，若諸世界隨所國土所有眾生，隨國所生樺皮、貝葉、紙素、白氈，書寫此呪，貯於香囊。是人心昏，未能誦憶，或帶身上，或書宅中，當知是人盡其生年，一切諸毒所不能害。
此必全書五會神呪，不可單書六字呪名也。
二廣顯二：初總標，二別示。
阿難，我今為汝更說此呪救護世間，得大無畏，成就眾生出世間智。
二別示八：初能滅諸難，二菩薩加持，三不墮惡道，四同佛功德，五能淨業障，六能消夙業，七能滿眾願，八能護國界。
若我滅後，末世眾生，有能自誦，若教他誦，當知如是誦持眾生，火不能燒，水不能溺，大毒小毒所不能害，如是乃至天龍鬼神、精祇魔魅所有惡呪，皆不能著，心得正受。一切呪詛、厭蠱、毒藥、金毒、銀毒、草木蟲蛇萬物毒氣，入此人口成甘露味。一切惡星并諸鬼神𥕺心毒人，於如是人不能起惡。頻那、夜迦諸惡鬼王并其眷屬，皆領深恩，常加守護。
此呪既是密詮三德祕藏，則誦持者固已全具祕藏威神，何難不滅！何毒不消！以彼諸難諸毒亦全攬祕藏為體，不應以祕藏而毒祕藏故也。皆領深恩者，溫陵所謂誦呪利彼故。
阿難，當知是呪，常有八萬四千那由他恒河沙俱胝金剛藏王菩薩種族，一一皆有諸金剛眾而為眷屬，晝夜隨侍。設有眾生於散亂心非三摩地，心憶口持，是金剛王常隨從彼諸善男子。何況決定菩提心者，此諸金剛菩薩藏王精心陰速發彼神識，是人應時心能記憶八萬四千恒河沙劫，周徧了知得無疑惑。
菩薩精心，與行人精心，元非二體。今以決定菩提心持此神呪，則與金剛藏王心精通㳷，當處湛然，故此菩薩能於同體心性之中，陰默迅速開發彼神識也。
從第一劫乃至後身，生生不生藥叉、羅剎，及富單那、迦吒富單那、鳩槃荼、毗舍遮等，并諸餓鬼，有形、無形，有想、無想，如是惡處。是善男子若讀、若誦、若書、若寫、若帶、若藏、諸色供養，劫劫不生貧窮下賤不可樂處。
第一劫，指今發心持呪之初時也。後身者，指於最後成佛之一身也。
此諸眾生縱其自身不作福業，十方如來所有功德悉與此人，由是得於恒河沙阿僧祇不可說不可說劫常與諸佛同生一處，無量功德如惡叉聚，同處熏修永無分散。是故能令破戒之人戒根清淨，未得戒者令其得戒，未精進者令得精進，無智慧者令得智慧，不清淨者速得清淨，不持齋戒自成齋戒。
十方如來所修功德，本欲普施一切眾生，由眾生不達同體法性，所以不能領受。今持此呪，則知諸佛是眾生心內諸佛，眾生是諸佛心內眾生，故得三無差別，如惡叉聚，同處熏修也。
阿難，是善男子持此呪時，設犯禁戒於未受時，持呪之後眾破戒罪無問輕重，一時銷滅。縱經飲酒食噉五辛，種種不淨，一切諸佛菩薩金剛天仙鬼神不將為過。設著不淨破弊衣服，一行一住悉同清淨。縱不作壇，不入道場，亦不行道，誦持此呪，還同入壇行道功德無有異也。若造五逆無間重罪，及諸比丘、比丘尼四棄八棄，誦此呪已，如是重業，猶如猛風吹散沙聚，悉皆滅除，更無毫髮。
問曰：經云：設犯禁戒於未受時，持呪之後，眾破戒罪無問輕重一時銷滅。今末世行人，於戒設有毀犯，為須先作法懺，後持此呪，方能滅罪；為是不須作法，但一心持呪，即能滅罪悟無生耶？又或理觀未明，但持事呪，亦能滅罪；或須解行並進，然後能滅罪障悟無生耶？
答曰：經云持呪之後眾罪悉滅者，不惟為顯神呪威力，正以此呪即是密詮心性，故名之為呪心。倘覆罪而不作法，既非直心直言，那與神呪體合，其不能速除罪障明矣！至於誠心發露，後不更造，專持此呪，誓無癈缺，無論解與不解，皆有大益。解則堪與阿難並驅，不解亦堪與登伽同列。或有不作法而但持呪者，須知更為三例：一者本無清淨師僧可向作法，故止向像前發露，此與作法同功；二者有可向作法處，而懷愧不懺，但能永斷相續，此則稍稍滅罪，決不能悟無生；三者雖知持呪，仍犯前愆，則厥罪不滅，但有遠益而已。
阿難，若有眾生從無量無數劫來所有一切輕重罪障，從前世來未及懺悔，若能讀誦書寫此呪，身上帶持，若安住處莊宅園館，如是積業猶湯銷雪，不久皆得悟無生忍。
復次阿難，若有女人，未生男女，欲求孕者，若能至心憶念斯呪，或能身上帶此悉怛多般怛羅者，便生福德智慧男女。求長命者，即得長命。欲求果報速圓滿者，速得圓滿。身命色力，亦復如是。命終之後，隨願往生十方國土，必定不生邊地下賤，何況雜形。
阿難，若諸國土州縣聚落，饑荒疫癘，或復刀兵，賊難鬬諍，兼餘一切厄難之地，寫此神呪安城四門并諸支提或脫闍上，令其國土所有眾生奉迎斯呪，禮拜恭敬一心供養，令其人民各各身佩，或各各安所居宅地，一切災厄悉皆銷滅。阿難，在在處處國土眾生，隨有此呪，天龍歡喜，風雨順時，五穀豐殷，兆庶安樂；亦復能鎮一切惡星隨方變怪，災障不起，人無橫夭，杻械枷鎖不著其身，晝夜安眠常無惡夢。阿難，是娑婆界有八萬四千災變惡星，二十八大惡星而為上首，復有八大惡星以為其主，作種種形出現世時，能生眾生種種災異。有此呪地悉皆銷滅，十二由旬成結界地，諸惡災祥永不能入。
支提，此云可供養處。脫闍，此翻為幢。二十八大惡星，不必即指二十八宿。大集經中明言二十八宿皆是菩薩示現，為護世間，不應名為惡星也。
是故如來宣示此呪，於未來世保護初學諸修行者，入三摩地，身心泰然，得大安隱，更無一切諸魔鬼神及無始來冤橫宿殃、舊業陳債，來相惱害。汝及眾中諸有學人，及未來世諸修行者，依我壇場，如法持戒，所受戒主逢清淨僧，於此呪心不生疑悔，是善男子於此父母所生之身不得心通，十方如來便為妄語！
欲求感應，須具四法：一須依我壇場，二須如法持戒，三須師僧清淨，四須不生疑悔。四法有缺，而謂如來妄語，其可乎哉！
三護法述願二：初八部眾，二菩薩眾。
說是語已，會中無量百千金剛，一時佛前合掌頂禮而白佛言：如佛所說，我當誠心保護如是修菩提者。
爾時梵王并天帝釋、四天大王，亦於佛前同時頂禮而白佛言：審有如是修學善人，我當盡心至誠保護，令其一生所作如願。
復有無量藥叉大將、諸羅剎王、富單那王、鳩槃荼王、毗舍遮王、頻那夜迦諸大鬼王及諸鬼帥，亦於佛前合掌頂禮而白佛言：我亦誓願護持是人，令菩提心速得圓滿。
復有無量日月天子、風師、雨師、雲師、雷師，并電伯等，年歲巡官、諸星眷屬，亦於會中頂禮佛足而白佛言：我亦保護是修行人，安立道場，得無所畏。
復有無量山神、海神，一切土神、水陸空行萬物精祇，并風神王，無色界天，於如來前同時稽首而白佛言：我亦保護是修行人，得成菩提，永無魔事。
八部外護，不出二世間主，金剛、梵、釋、四王鬼帥等，即是眾生世間；日月天子乃至風神王等，即是器世間王。無色界天亦屬眾生世間，但權教中尚無聽法之事，況能護法。今是圓極法門，故能令彼稱性發願也。
爾時八萬四千那由他恒河沙俱胝金剛藏王菩薩，在大會中即從座起，頂禮佛足而白佛言：世尊，如我等輩所修功業，久成菩提，不取涅槃，常隨此呪，救護末世修三摩提正修行者。世尊，如是修心求正定人，若在道場及餘經行，乃至散心遊戲聚落，我等徒眾常當隨從待衛此人。縱令魔王大自在天求其方便，終不可得。諸小鬼神去此善人十由旬外，除彼發心樂修禪者。世尊，如是惡魔若魔眷屬欲來侵擾是善人者，我以寶杵殞碎其首猶如微塵，恒令此人所作如願。
此為內護，即是正覺世間主也。久成菩提，則三覺已圓，更無餘惑。不取涅槃，則同流九界，不復更滅。諸大菩薩果後行因，大悲大願，類皆若此。寶杵殞碎魔首者，摧邪顯正法應爾故，或慈或威如父母故，一折一攝皆拔苦故，性惡法門善巧用故。
從第四卷請入華屋至此，是第二大科示不生滅為本修因妙三觀門竟。
三、明正助行所成伏斷圓三德位三：初申請，二讚許，三正說。
阿難即從座起，頂禮佛足而白佛言：我輩愚鈍，好為多聞，於諸漏心未求出離，蒙佛慈誨得正熏修，身心快然獲大饒益。世尊，如是修證佛三摩提，未到涅槃，云何名為乾慧之地？四十四心，至何漸次，得修行目？詣何方所，名入地中？云何名為等覺菩薩？作是語已，五體投地，大眾一心，佇佛慈音，瞪瞢瞻仰。
修證佛三摩提者，從始至終皆以佛知佛見而為修行，所謂名字佛三摩提，乃至究竟佛三摩提也。涅槃者，究竟圓極之果。乾慧者，最初觀行之因。四十四心，即指信、住、行、向及四加行。至何漸次得修行目，問在四十四心之後，答在乾慧地前，正顯此三漸次乃是始終能歷之行，不局初心也。餘可知。
爾時世尊讚阿難言：善哉！善哉！汝等乃能普為大眾及諸末世一切眾生修三摩提求大乘者，從於凡夫終大涅槃，懸示無上正修行路。汝今諦聽，當為汝說。阿難大眾合掌刳心，默然受教。
刳心者，剖去九界情见，虚受佛界因果也。
三正說二：初總明三德，二別示迷悟。
初中二：初明理絕名相，二明因妄立真。
佛言：阿難，當知妙性圓明，離諸名相，本來無有世界眾生。
妙性者，第一義諦之體，法身德也。圓明者，照窮法界之相，般若德也。離諸名相者，不可以一切名而名目之，不可以一切相而表示之，無障無礙之用，解脫德也。本來無有世界者，即是十界依正當體元不可得，葢既無同居、方便、實報三土之相，則寂光之相亦復不可得也。本來無有眾生者，即是十界假名當體元不可得，葢既無九法界之名，則佛界之名亦復不可得也。然此妙性，正是直指現前介爾心性本自如斯，非指最初以為本來，而謂在昔元無，於今妄有也。葢現前一念介爾之心，本自不可思議，法爾恒然，故稱妙性。本自豎窮橫徧，了了常知，故稱圓明。本自具足十界依正諸法，而十界依正諸法均不可以名狀此心，故稱離諸名相，本來無有世界眾生也。倘不能直下薦取，歸諸空劫以前，則迷頭認影，辜負圓音甚矣！又復應知，約於心法點示三德既爾，約諸佛法及眾生法點示三德無不皆然，以一一佛法、一一眾生法，無不皆是妙性圓明，無不皆自離諸名相故也。思之！思之！
因妄有生，因生有滅，生滅名妄，滅妄名真，是稱如來無上菩提及大涅槃二轉依號。
因妄有生，非謂實有所生，意顯秪因迷妄，所以非生妄謂有生耳。由其非生妄見有生，所以非滅妄見有滅，是故生滅二俱名妄。了知二妄俱不可得，性本寂滅，強名為真，是稱如來無上菩提及大涅槃二種轉依之名號也。葢眾生迷此現前一念之性，著相計名，是謂轉菩提依煩惱，轉涅槃依生死，如水成氷。如來達此現前一念之性，妙性圓明，離諸名相，是謂轉煩惱依菩提，轉生死依涅槃，如氷成水，但轉其名，元無實性，故云二轉依號也。無轉而論轉，則有名字轉乃至究竟轉之不同。初開圓解，知一切法本不生滅，為名字轉。乾慧地為觀行轉。十信位為相似轉。十住、行、向，四種加行，十地，等覺，為分證轉。妙覺極果為究竟轉。九界眾生轉菩提依煩惱，轉涅槃依生死，則有十二類生差別。佛界眾生轉煩惱依菩提，轉生死依涅槃，則有五十七位不同。菩提是能照之三智，涅槃是所照之三德。又菩提屬智，即般若德。涅槃屬斷，即解脫德。煩惱即菩提，生死即涅槃，轉無可轉，當體法界，即法身德。始終皆是三德祕藏，不縱不橫，不可思議，故曰總明三德也。
二別示迷悟二：初明迷真起妄，成十二類生顛倒法；二明滅妄名真，立六十聖位轉依號。
初中二：初敘意總明，二約相別示。
阿難，汝今欲修真三摩地，直詣如來大涅槃者，先當識此眾生、世界二顛倒因，顛倒不生，斯則如來真三摩地。
真三摩地，即是大佛頂首楞嚴王三昧，全性起修，全修在性，故言真也。直詣如來大涅槃者，直心正念真如，始從名字，乃至究竟，全以佛覺用為己心，中間永無諸委曲相也。眾生二字，約惑業邊，即是十界假名，對菩提言。世界二字，約果報邊，即是十界五陰實法，所謂十二類生，對涅槃言，乃指眾生世間非單指器世間也，以舉正報必能該依報故。夫離却眾生無十二類，離十二類別無眾生，而皆在迷情顛倒之中。離菩提智無涅槃理，離涅槃理無菩提智，而總由妙悟不生之體。葢顛倒理即不生，眾生於無生中妄見有生。達此不生道理，便成名字不生，便是名字真三摩地，乃至究竟不生，斯則究竟真三摩地也。
二約相別示二：初明眾生顛倒，二明世界顛倒。
阿難，云何名為眾生顛倒？阿難，由性明心，性明圓故，因明發性，性妄見生，從畢竟無，成究竟有。此有所有，非因所因，住所住相了無根本，本此無住建立世界及諸眾生。迷本圓明，是生虗妄，妄性無體，非有所依，將欲復真，欲真已非真真如性，非真求復，宛成非相。非生、非住、非心、非法，展轉發生，生力發明，熏以成業，同業相感，因有感業相滅相生，由是故有眾生顛倒。
此具明九界眾生顛倒因也。若約第一義諦，離名絕相，則十界俱非十界。若約隨緣染淨，假名假相，則十界皆號眾生。但九界違時真性，名為顛倒眾生。惟佛妙合本理，可名不顛倒眾生耳。文有三節。初從由性明心至及諸眾生，是總明九界顛倒之因，猶初卷中所謂一切眾生從無始來種種顛倒等也。二從迷本圓明至宛成非相，是別明三乘魔外顛倒之因，猶初卷中所謂諸修行人不能得成無上菩提等也。三從非生非住至故有眾生顛倒，是結明九界顛倒之相，猶初卷中所謂皆由不知二種根本等也。
初中由性明心二句，即四卷中所謂性覺必明也。因明發性一句，即所謂妄為明覺也。性妄見生一句，即所謂因明立所，所既妄立，生汝妄能也。從畢竟無二句，即所謂無同異中熾然成異也。非因所因一句，即所謂迷本無因也。言秪由本性真明之心，其性本明圓故，然但有性德，未有修德，故因而明發於性，性中之妄見忽生，遂從畢竟無中，妄成究竟有相。然而此有所有，當體虗妄，如空中華，如夢中物，實非因於所因。即今住所住相，亦復了無根本，不過本此無住，建立世界及諸眾生耳。此明眾生顛倒而兼及世界者，正顯世界與眾生秪因一迷，更無二法故也。
次文意謂迷於本性圓明之體，是生虗妄，是故妄性本無自體，亦非更有所依。彼權乘菩薩及二乘人，將欲捨妄復真，欲真已非真真如性矣。況魔外等以非真而求復，不宛然益成非相乎？
第三意顯生住心法，本無自性。由諸眾生及三乘、魔外等，於此非生、非住、非心、非法，而妄見有生、有住、有心、有法，從此虗妄展轉發生。生力發明，熏以成業，同業相感，有滅有生，而九界眾生顛倒，從此非有妄成有矣。夫非生而妄見有生，乃至非法而妄見有法，此即是惑也。生力發明，即由惑以起業也。同業相感，即由業以招報也。若於無生、無住、無心、無法性中，妄見有同居三界生住心法，是見思惑，熏成有漏善惡不動諸業，感於同居分段滅生；若於無生、無住、無心、無法性中，妄見有方便三界生住心，法是塵沙惑，熏成無漏徧真之業，感於方便變易滅生；若於無生、無住、無心、無法性中，妄見有實報三界生住心法，是無明惑，熏成亦漏亦無漏業，感於實報變易滅生。又不知同居、方便、實報三土生住心法，當體即空，是見思惑；不知三土生住心法種種假名，是塵沙惑；不知三土生住心法全體中道，是無明惑。乃至由惑起業，由業招報，故有九界眾生顛倒相也。
二明世界顛倒二：初約因標名，二約果釋相。
阿難，云何名為世界顛倒？是有所有，分段妄生，因此界立。非因所因，無住所住，遷流不住，因此世成。三世四方和合相涉，變化眾生成十二類。是故世界因動有聲，因聲有色，因色有香，因香有觸，因觸有味，因味知法。六亂妄想成業性故，十二區分由此輪轉。是故世間聲香味觸，窮十二變，為一旋復。乘此輪轉顛倒相故，是有世界卵生、胎生、濕生、化生、有色、無色、有想、無想、若非有色、若非無色、若非有想、若非無想。
此即牒上眾生顛倒之因，而為世界顛倒之相也。上云：此有所有，非因所因，住所住相，了無根本。今牒上此有所有一句而成界，牒上非因所因三句而成世。言是妄有所有，則分段之形妄生，因此而四方之界遂立。然此妄有既非因於所因，則便無住所住，故復遷流不住，因此而三世之相遂成。即此三世與彼四方和合互相涉入，因此變化眾生成十二類。是故一念無明不覺而心動，動即有聲，有聲即有色、香、觸、味、法等，六塵頓具，亂想紛然。惑為業根，業為報本，報復起惑，如惡叉聚，永不相離矣！然遠論動源，過在無始。近而論之，只是當念。一念不生，六妄自息，惑業苦三，如華滅空，故曰顛倒不生，斯則如來真三摩地也。色聲香味觸法互為緣起，互具互生。舉聲為首，必具六塵。舉色、舉香，無不咸爾。約塵對根，名為十二區分。窮盡十二類之變態，為業性之一旋復。是故十二類生，類類互具，類類互生，乃至等覺以下，一分微細無明未斷，則於十二類中各各尚有一分生因未盡，故此十二類生世界顛倒之相，敵體與大涅槃相翻。正所謂迷時轉涅槃依生死，則有地獄分段生死，乃至菩薩變易生死；悟時轉生死依涅槃，則有名字涅槃，乃至究竟涅槃。是故下文十二類生之相，一往雖似但約欲界，仍須約事約理，兼約界內界外以申明之，乃與後文重重單複十二方盡妙覺成無上道之旨合也。
二約果釋相二：初別明，二總結。
初別明十二：初卵生相，十二非無想相。
阿難，由因世界虗妄輪迴動顛倒故，和合氣成八萬四千飛沉亂想，如是故有卵羯邏藍流轉國土，魚鳥龜蛇其類充塞。
世界者，指五陰實法也。虗妄者，惑也。動者，業也。氣及飛沉，報也。卵惟想生，故云虗妄。惑為業報之本，故號輪迴。想多掉舉，故稱為動。業必由感，故言顛倒。卵以氣交，如雄鳴上風，雌鳴下風之類，故云和合氣成。各由八萬四千煩惱感變，故云八萬四千飛沉亂想。羯邏藍，此云凝滑，即是羣卵受生初位。鳥為飛類，魚及龜、蛇皆是沉類。充塞者，豎窮橫徧也。
約義申明者。見思虗妄、塵沙虗妄、無明虗妄，即是分段、變易二輪迴本。惡動、善動、有漏動、無漏動、二邊動，皆是顛倒業相。人畜男女氣分，色無色界禪定氣分，方便涅槃氣分，出假神通氣分，中道佛性氣分。散亂為飛，昏昧為沉。觀慧為飛，靜定為沉。空觀為飛，體真止為沉。假觀為飛，方便隨緣止為沉。中觀為飛，息二邊分別止為沉。見思卵殻，塵沙卵殻，無明卵殻。以要言之，九界皆名卵生；惟佛破無明殻，定慧平等，不飛不沉，永滅妄想緣氣習影，寂然不動，不顛不倒，真實常住，非卵生也。
又佛永斷微細卵生生因，而能示現九界卵生。又卵生顛倒本自不生，達此不生之理，從名字斷至究竟斷，故有五十五位真菩提路也。又九界眾生不知諸法體是虗妄，誤為真實，是故不能神通自在，轉變由心，不能動於法界，不能和合自心所現十界氣分，示現十界種種飛沉。惟佛徹證虗妄之性，善巧輪迴變動法界，以九界為佛界，以佛界為九界，和合九界中佛界氣分，示現佛界飛沉；和合佛界中九界氣分，示現九界飛沉。是故惟佛如來名為究竟卵生眾生，是究竟魚、究竟鳥、究竟龜、蛇。一究竟一切究竟，則是顯出卵生實性，方成佛道。蓋虗妄輪迴是般若實性，動顛倒是解脫實性，氣及飛沉是法身實性。又虗妄及動，氣及飛沉，皆即中故名為妙性，皆即色故名為圓明，皆即假故離諸名相。如此顯出實性，則有名字顯出，乃至究竟顯出成妙覺也。
下皆准知，不復具說。
由因世界雜染輪迴欲顛倒故，和合滋成八萬四千橫竪亂想，如是故有胎遏蒲曇流轉國土，人畜龍仙其類充塞。
胎因情有，惑名雜染。綢繆愛戀，業名為欲。精血雜和，報名為滋。遏蒲曇，此云皰形，二七日位胎卵漸分之相也。人仙是豎，畜龍是橫。
約義者。見思雜染，塵沙、無明雜染。男女欲愛，味禪欲愛，偏真欲愛，神通欲愛，但中欲愛。精血為滋，十支為滋，無漏法味為滋，出假法味為滋，中道法味為滋。性中三德為橫，修中三德為豎。因中三德為豎，果上三德為橫。此是所斷也。
如外無智，智外無如，以為雜染；法喜之妻以為欲愛，三諦法味為滋；六而常即為橫，即而常六為豎；此是所顯也。
由因世界執著輪迴趣顛倒故，和合煖成八萬四千翻覆亂想，如是故有濕相蔽尸流轉國土，含蠢蠕動其類充塞。
濕以合感，感名執著。附勢趨炎，業名為趣。火水相成，報名為煖。所趨無定，名為翻覆。蔽尸，此云軟肉，濕生之初相也。
約義者。見思執著，塵沙、無明執著。趣有，趣空，趣邊，趣中。同居煖相，方便煖相，實報煖相。有所翻向，必有所覆背。見思潤生，塵沙、無明潤生，潤名濕相。此是所斷也。
究盡諸法實相，方可執著。隨舉一法，一切法趣，是趣不過。一切諸法中悉有安樂性，善巧觀察，猶如鑽火欲然其木，便有真諦煖相、俗諦煖相、中諦煖相。十界俱即為翻，十界俱非為覆。心心流入薩婆若海，與佛如來法流水接，名為濕相。此是所顯也。
由因世界變易輪迴假顛倒故，和合觸成八萬四千新故亂想，如是故有化相羯南流轉國土，轉蛻飛行其類充塞。
無而忽有，革貌易形，皆名為化。化以離應，惑名變易。反覆不實，業名為假。隨其所遇，報名為觸。新是所趨，故是所脫。羯南，此云硬肉，化生之初相也。
約義者。見思變易，塵沙、無明變易。因成假，相續假，相待假。同居諸觸，方便諸觸，實報諸觸。界內界外傳傳為新，傳傳為故。業化，願化，意生化。此是所斷也。
不變隨緣，名為變易。一假一切假，三諦皆假。大般涅槃八自在觸。惟心所現為新，因心成體為故。乃至無記化化。此是所顯也。
由因世界留礙輪迴障顛倒故，和合著成八萬四千精耀亂想，如是故有色相羯南流轉國土，休咎精明其類充塞。
妄想堅執，惑名留礙。質滯不通，業名為障。精明顯耀，報名為著。上則日月星辰為祥為孽，下則蚌珠螢火為瑞為妖，皆名有色也。
約義者。見思留礙，塵沙、無明留礙。有漏障，偏空障，二邊障。幻色顯著，涅槃顯著，神通顯著。有漏色，無漏色，如幻色。此是所斷也。
性相常住，名為留礙。遮障惡道，遮障有漏，遮障二邊，名之為障。真諦顯著，俗諦顯著，中諦顯著，名之為著。乃至真善妙色。此是所顯也。
由因世界銷散輪迴惑顛倒故，和合暗成八萬四千陰隱亂想，如是故有無色羯南流轉國土，空散銷沉其類充塞。
厭有著空，滅身歸無，惑名銷散。迷漏無聞，不達空理，業名為惑。依晦昧空，報名為暗。難可見聞，故名陰隱。相是頑鈍，仍名羯南。空散銷沉，不專指於無色四天，大凡川谷幽險黑暗諸處，所有虗空神等，皆其類也。
約義者。銷散形色，銷散涅槃，銷散二諦。迷惑真空，迷惑妙有，迷惑中道。頑空暗，偏空暗，但中不具諸法暗。此是所斷也。
銷散見思，銷散塵沙、無明。猶如幻師，能惑一切，引誘諸子置秘密藏，我亦不久自入其中。此祕密藏，義之如暗，亦名第一義空。即是所顯也。
由因世界罔象輪迴影顛倒故，和合憶成八萬四千潛結亂想，如是故有想有羯南流轉國土，神鬼精靈其類充塞。
似有若無，惑名罔象。蹈迹附影，業名為影。幽潛之中妄結狀貌，並因同分虗妄憶想之所構成，報名為憶，無有實色，但有想相而已。
約義者。見思罔象，塵沙、無明罔象。有漏業影，無漏業影，二邊業影。同居憶想，方便憶想，實報憶想。此是所斷也。
得理之智，名為罔象。法界諸法，一切如影。正徧知海從心想生，名之為憶，此是所顯也。
由因世界愚鈍輪迴癡顛倒故，和合頑成八萬四千枯槁亂想，如是故有無想羯南流轉國土，精神化為土木金石，其類充塞。
不了諦理，惑名愚鈍。固守頑礙，業名為癡。無知質礙，報名為頑。雖云枯槁，仍是亂想，以其心外無法、法法唯心故也。
約義者。見思愚鈍，塵沙、無明愚鈍。有漏癡，偏空癡，二邊癡。分段頑，變易頑。無有三諦法流所潤，故名枯槁。此是所斷也。
於一切法不分別，名為愚鈍。無所取捨，名癡。三諦之理常凝不變，名頑。惑業苦三不復生长，名為枯槁。此是所顯也。
由因世界相待輪迴偽顛倒故，和合染成八萬四千因依亂想，如是故有非有色相成色羯南流轉國土，諸水母等以蝦為目，其類充塞。
巧偽假托，惑名相待。無有真實，業名為偽。所取羶穢，報名為染。彼此異質，相為因依。如水母等，以水沫為體，以蝦為目，本非有色，待物成色，不能自用，待物有用。又水母因蝦而得行，眾蝦依水母而得食，故云因依亂想也。
約義者。根塵相待，空有相待，中邊相待。有為如幻故偽，無為不實故偽。界內染，界外染等。此是所斷也。
理函智蓋，名相待。法無自他等實性，名偽。法身和功德，猶如水銀和真金，故名為染。此是所顯也。
由因世界相引輪迴性顛倒故，和合呪成八萬四千呼召亂想，由是故有非無色相無色羯南流轉國土，呪詛厭生其類充塞。
互相引發，惑名相引。習以成種，業名為性。音聲呼召，報名為呪。本非無色，今詛令無色而密召用之也。
約義者。見思相引，塵沙、無明相引。惡性，善性，有漏性，無漏性。世間呪，出世間呪等。此是所斷也。
三車引，大車引。緣因性，了因性。無上呪，無等等呪。此是所顯也。
由因世界合妄輪迴罔顛倒故，和合異成八萬四千迴互亂想，如是故有非有想相成想羯南流轉國土，彼蒲盧等異質相成，其類充塞。
二妄相合，感名合妄。性情虗假，業名為罔。彼此不同，報名為異。本異而迴互令同，故名迴互亂想。蒲盧，桑蟲也。細腰諸蜂不能自育，取而呪之，不久成蜂，本來非有蜂想，而今忽成蜂想也。
約義者。見思妄，塵沙、無明妄。有為法是罔，無為法亦是罔。界內異質，界外異質。此是所斷也。
此見及緣，元是菩提妙淨明體，故名合妄。見與見緣，并所想相，如虗空華，故名為罔。十法界性融成一性，名和合異。九界眾生皆稱弟子，名為迴互。此是所顯也。
由因世界怨害輪迴殺顛倒故，和合怪成八萬四千食父母想，如是故有非無想相無想羯南流轉國土，如土梟等附塊為兒，及破鏡鳥以毒樹果抱為其子，子成，父母皆遭其食，其類充塞。
懷怨謀害，惑名怨害。斷彼軀命，業名為殺。磣毒變常，報名為怪。塊、果為兒，非無子想；子食父母，出於意想之外也。
約義者。見思怨害，塵沙、無明怨害。事殺，理殺。同居中怪，食真諦父、空智母；方便中怪，食俗諦父、道智母；實報中怪，食中諦父、種智母。此是所斷也。
弑無明父，害貪愛母。護生須是殺，殺盡始安居。怨害為法界，一切法趣怨害，是趣不過。此是所顯也。
是名眾生十二種類。
二明滅妄名真，立六十聖位轉依號三：初總明三漸次為能轉之行，二別明諸位次為所轉之號，三合結諸位次由三行而成。
初中二：初結前生後，二標列正明。
初又二：初結前生類互具，二生後對治法門。
阿難，如是眾生一一類中，亦各各具十二顛倒，猶如揑目，亂華發生，顛倒妙圓真淨明心，具足如斯虗妄亂想。
猶如揑目二句，是先立喻。顛倒妙圓二句，是以法合也。顛倒二字，合上揑字。妙圓真淨明心，合上目字。具足如斯虗妄亂想，合上亂華也。現前一念介爾之心，不可思議故妙，豎窮橫徧故圓，本無虗妄故真，本無染汙故淨，洞徹虗靈故明。雖在顛倒亂想之中，而其體如故，亦如雖由揑見亂華，而目體仍如故也。惟其目體如故，故一停其捏，依然清淨。惟其心體如故，故顛倒不生，斯則如來真三摩地也。
汝今修證佛三摩提，於是本因元所亂想，立三漸次，方得除滅。如淨器中除去毒蜜，以諸湯水并雜灰香洗滌其器，後貯甘露。
佛三摩提者，別則獨指耳根圓通，通則二十五境，凡是先開圓解，依解起行，皆名佛三昧也。本因元所亂想者，指於所觀之境，別則耳根門頭所有五疊渾濁，通則一切陰入處界大等虗妄之相皆是也。三漸次者，能觀之觀，即是正助兩行也。淨器者，通喻陰入處界大等之性，本如來藏妙真如性，別則意指耳根聞性為淨器也。毒蜜者，總喻見思、塵沙、無明惑染也。湯水者，總喻觀慧正行也。雜灰香者，總喻持戒誦呪等助行也。下文第一、第二漸次即是助行，第三漸次即是正行，正助合行，器方清淨也。甘露者，不死妙藥，以喻無上菩提及大涅槃，即是所顯圓融三德之理性也。
此之喻意，有豎有橫。言豎意者，除去毒蜜，即是先開圓解，不隨分別三種相續。湯水灰香洗滌其器，即是次起圓行，以三漸次永斷三緣。後貯甘露，即是顯圓三德，證入五十七位也。言橫意者，始從名字，終於究竟，位位各論除毒、滌器、貯甘露，所謂名字除毒、名字滌器、貯於名字甘露，乃至究竟除毒、究竟滌器、貯於究竟甘露也。又除助因，即是除毒蜜，所謂事辛、理辛，事毒、理毒，皆悉除斷。刳正性，即是滌淨器，所謂其心不事婬、不理婬，不事殺、不理殺，不事盜、不理盜等，則器方純淨。違現業，即是貯甘露，所謂旋元自歸，乃至如來密圓淨妙皆現其中也。是知事雖云漸，理本至圓，由圓理故，事亦圓妙。世人不達，謂是圓漸法門，未是圓頓，誤矣！誤矣！
二標列正明二：初標列，二正明。
云何名為三種漸次？一者修習，除其助因；二者真修，刳其正性；三者增進，違其現業。
二正明三：初除助因，二刳正性，三違現業。
此三漸次，從淺至深，通因徹果，直以三法為能增進，五十五位為所增進，故後結云：如是皆以三增進故，善能成就五十五位真菩提路。然則二種生死皆有助因，皆有正性，皆有現業。事辛、理辛，事婬、理婬，乃至見思流、塵沙流、無明流，豈可但作名字位中解釋而已。觀第二漸次便明五通，第三漸次便明無生法忍，豈非淺深同說法耶？
云何助因？阿難，如是世界十二類生，不能自全，依四食住，所謂段食、觸食、思食、識食，是故佛說一切眾生皆依食住。阿難，一切眾生食甘故生，食毒故死。是諸眾生求三摩提，當斷世間五種辛菜，是五種辛，熟食發婬，生啖增恚。如是世界食辛之人，縱能宣說十二部經，十方天仙嫌其臭穢，咸皆遠離；諸餓鬼等因彼食次，䑛其唇吻，常與鬼住，福德日銷，長無利益。是食辛人修三摩地，菩薩天仙十方善神不來守護；大力魔王得其方便，現作佛身，來為說法，非毀禁戒，讚婬怒癡；命終自為魔王眷屬，受魔福盡，墮無間獄。阿難，修菩提者永斷五辛，是則名為第一增進修行漸次。
段食者，變壞為相，謂香味觸三，於變壞時能為食事，以變壞時色無用故。觸食者，觸境為相，謂有漏觸，裁取境時能為食事，如眼以睡為食，耳以聲為食，乃至身以溫涼諸觸為食，皆有滋養義故。思食者，希望為相，謂有漏思，希可愛境能為食事，如色界禪思，乃至小兒懸視灰囊謂是飯食得不死等。識食者，執持為相，謂有漏識，由段、觸、思勢力增長，能為食事，乃至第七末那無始以來念念執持第八識之見分為內自我，從生至生命根終不斷故。
欲界人天及畜生等具足四食，段食為首。鬼及色天無有段食，具足三食，觸食為首；鬼神饗祀但觸氣故，色界諸禪具八觸故。空處、識處、無所有處，并無觸食，唯有思、識二食，思食為首。非非想處及無想定、無想天等，并無思食，唯有識食，無間地獄亦唯識食。若諸二乘入滅盡定，便斷識食，故入此定乃至七日，則起定時必捨身命，以其四食皆斷無可滋養故也。
養生諸味皆名為甘，損生諸味總名為毒。食甘故生，食毒故死，正顯食為助生之因，不可不慎也。五種辛菜，一大蒜、二蔥、三韮、四薤、五興渠，興渠此方所無。然此五辛，且就人間段食言之，實則觸、思、識等各有辛味，能助婬恚。又復應知欲界以男女相染為婬，彼此相忤為恚。色無色界以貪著味禪為婬，厭下苦麤為恚。出世二乘以貪戀偏真為婬，厭離三有為恚。出假菩薩以貪著萬行為婬，鄙賤二乘為恚。別教大士以但中似道法愛為婬，棄捨二邊為恚。苟可以助此婬恚者，皆五辛之流類也。餘文易知。
云何正性？阿難，如是眾生入三摩地，要先嚴持清淨戒律，永斷婬心，不䬸酒內，以火淨食，無啖生氣。阿難，是修行人若不斷婬及與殺生，出三界者，無有是處。當觀婬欲猶如毒蛇，如見怨賊。先持聲聞四棄八棄，執身不動；後行菩薩清淨律儀，執心不起。禁戒成就，則於世間永無相生相殺之業，偷劫不行，無相負累，亦於世間不還宿債。是清淨人修三摩地，父母肉身不須天眼，自然觀見十方世界，覩佛聞法，親奉聖旨，得大神通，遊十方界，宿命清淨，得無艱險。是則名為第二增進修行漸次。
正性者，業果相續之根本也。比丘四棄，比丘尼八棄，須要離於境緣而身心清淨，故總名報身不動。菩薩律儀則是涉彼境緣而身心清淨，故總名執心不起。否則律中制遠方便豈不執心、大士護世譏嫌豈不執身者耶？事婬、理婬，事殺、理殺，事盜、理盜，乃至事酒、理酒，皆悉斷盡，故能得大神通也。然未云漏盡者，為讓第三漸次故耳。
云何現業？阿難，如是清淨持禁戒人，心無貪婬，於外六塵不多流逸。因不流逸，旋元自歸，塵既不緣，根無所偶，反流全一，六用不行，十方國土皎然清淨，譬如瑠璃內懸明月，身心快然，妙圓平等，獲大安隱，一切如來密圓淨妙皆現其中，是人即獲無生法忍。從是漸修，隨所發行安立聖位。是則名為第三增進修行漸次。
前二漸次是躡前文道場方法而為助行，今此第三漸次名躡前文圓通本根而為正行，由此正助兩行，乃成下文伏斷諸位也。
言違現業者，即第二決定義中所謂逆彼無始織妄業流也。如是清淨持禁戒人等者，正顯必由前二漸次成今第三漸次，由助行而成正行，由方便而成正修也。於外六塵不多流逸，即所謂心尚不緣色香味觸，仍是方便助行之力。因不流逸旋元自歸，乃所謂初於聞中入流亡所之妙修也。塵既不緣至六用不行，即是動靜二相了然不生乃至聞所聞盡。十方國土皎然清淨乃至皆現其中，即是覺所覺空乃至寂滅現前。獲無生忍，即是忽然超越世出世間等也。
色陰破故，根無所偶。受陰破故，六用不行。想陰破故，十方晈然。瑠璃，喻所觀理境。明月，喻能觀妙智也。行陰破故，快然安隱，妙圓平等，即是平等性智常得現前。密者，法身之理；圓者，般若之智；淨者，解脫之行；妙者，三法不可思議也；皆現其中者，正前文所謂寂滅現前，後文所謂內外湛明入無所入也。識陰破故，即獲無生法忍。一切諸法本自不生，由於虗妄分別，幻見有生有滅。今證此不生之理，安住忍可，名為無生法忍。對前五通，此即漏盡。就事名無生，就理名寂滅。又方證名寂滅，讓果為無生。然無生、寂滅二忍，皆可論於六即也。
言從是漸修隨所發行安立聖位者，正顯五十七位，皆以此行而為能立，所謂發名字位中正助二行，安立乾慧觀行聖位；發觀行位中正助二行，安立十信相似聖位；發相似位中正助二行，安立住、行、向、加、十地、等覺分證聖位；發分證位中正助二行，安立妙覺究竟聖位也。
二別明諸位次為所轉之號四：初觀行轉依號，二相似轉依號，三分證轉依號，四究竟轉依號。
此諸位次，疏家每引華嚴諸經釋之。竊以菩薩初發心位一念功德，三世諸佛說不能盡，何況深位諸功德海，可令諸經更無異文及異旨耶？且如梵網三十心、十地，已與華嚴名義多殊，此經純明圓觀，文簡義幽，設欲配合，反成牽強，不如略消本文，以俟觀心密證可耳。
阿難，是善男子，欲愛乾枯，根境不偶，現前殘質不復續生，執心虛明，純是智慧，慧性明圓，鎣十方界，乾有其慧，名乾慧地。欲習初乾，未與如來法流水接。
此觀行轉依，名借通教，義惟在圓，即法華中五品弟子之位：一隨喜，二讀誦，三講說，四兼行六度，五正行六度也。
善男子者，調柔名善，質直名男。若人不修正助二行，則有身口麤獷，見思麤獷，塵沙、無明麤獷，是故非善。若人不開圓常妙解，則謂眾生去佛甚遠，佛是修成，非關本性；又謂眾生但有正因佛性，不具緣了佛性；又謂眾生雖有性中三因，仍須別藉修中三法，方證果土三身；不信心佛眾生三無差別，不信眾生現行無明煩惱即了因性，現在身口意業即緣因性；是故非男。復次自有善而非男，前三教中修心之士是也；自有男而非善，圓教名字初心，未起觀行者是也；自有非善非男，一切迷流是也；自有亦善亦男，即是此中開圓解、起圓行，從名字後心成觀行善男子，乃至究竟善男子也。
欲愛乾枯根境不偶者，即是名字位中，初發三漸次行，功夫淳熟，登五品觀，圓伏五住煩惱也。現前殘質不復續生者，五濁既輕，當捨穢土，超生同居淨土也。執心虗明者，了知一切皆如來藏，故我法二執之心虗通明朗，不復窒暗也。慧性圓明鎣十方界者，了知現前心性本自竪窮橫徧也。欲習初乾者，伏惑不起也。未與如來法流水接者，無明未斷，不接中諦法流；見思未斷，不接真諦法流也。
即以此心中中流入，圓妙開敷，從真妙圓重發真妙，妙信常住，一切妄想滅盡無餘，中道純真，名信心住。
真信明了，一切圓通，陰處界三不能為礙，如是乃至過去未來無數劫中捨身受身、一切習氣，皆現在前，是善男子皆能憶念得無遺忘，名念心住。
妙圓純真，真精發化，無始習氣通一精明，唯以精明進趣真淨，名精進心。
心精現前，純以智慧，名慧心住。
執持智明，周徧湛寂，寂妙常凝，名定心住。
定光發明，明性深入，唯進無退，名不退心。
心進安然，保持不失，十方如來氣分交接，名護法心。
覺明保持，能以妙力迴佛慈光，向佛安住，猶如雙鏡光明相對，其中妙影重重相入，名迴向心。
心光密迴，獲佛常凝無上妙淨，安住無為，得無遺失，名戒心住。
住戒自在，能遊十方，所去隨願，名願心住。
此即圓教十信，六根清淨位也。以一心三觀，相似見三諦理，而麤垢任運先落，真俗二諦任運先現。然雖云相似三諦，以言三即一故非橫；雖云二諦先現，以舉一即三故非縱也。謂即以此觀行之心，緣於中道之中，而流入法性，遂使圓妙得以開敷。從彼真妙圓境，重發真妙圓信。所信之理既是常住，能信之智亦復常住，遂得銷我億劫顛倒想，不歷僧祇獲法身，故云一切妄想滅盡無餘，中道純真也。蓋觀行位中，觀於不思議境，由善修故，令不思議境任運現前，故名重發。當知前為觀行發心，此為相似發心也。
真信明了句，即是牒上初信。一切圓通等，即是功夫勝進。由善修慈悲誓願故，所以得成憶念歷劫無遺忘也。
妙圓純真句，即是牒上念心。真精發化等，即是功夫勝進。由善修止觀故，所以精而不雜，進而不退也。
心精現前句，即是牒精進心。純以智慧句，即是功夫勝進。由善修破法故，所以慧心增明也。
執持智明句，即是牒上慧心。周徧寂湛等，即是功夫勝進。由善修通塞故，所以定心安隱也。
定光發明句，即是牒上定心。明性深入等，即是功夫勝進。由善修道品故，所以永無退轉也。
心進安然句，即是牒不退心。保持不失等，即是功夫勝進。見思俱盡，與佛相似，故云十方如來氣分交接。由善修助道故，所以能護持正覺法也。
覺明者，所護之法；保持者，能護之心；此句即是牒護法心。能以妙力等，即是功夫勝進。謂全本覺佛性所起始覺之修，名佛慈光。今迴始覺之修，向於本覺佛性而安住之，本始相對，光影互含，了知一位一切位、一切位一位，由善修位次故，所以成此迴向心也。
心光密迴句，即是牒迴向心。獲佛常凝等，即是功夫勝進。由善修安忍故，強軟諸魔所不能動，所以安住無為得無遺失，三業俱淨，名戒心也。
住戒自在句，即是牒上戒心。能遊十方等，即是功夫勝進。由善修離愛故，所以無繫無著，隨願去來也。
此十信心，若約橫論豎，則有理即十心，乃至究竟十心。若一往約豎，則獨在相似轉依。又於豎中論豎，則是次第深入，初信斷見，七信斷思，先顯真諦；八、九、十信，斷界內界外塵沙，次顯俗諦。若於豎中論橫，則是一念圓成十心，見於相似三諦也。
三分證轉依號又分為五：初明十住，二明十行，三明十向，四明十地，五明等覺。
阿難，是善男子，以真方便發此十心，心精發暉，十用涉入，圓成一心，名發心住。
心中發明，如淨瑠璃內現精金，以前妙心履以成地，名治地住。
心地涉知，俱得明了，遊履十方得無留礙，名修行住。
行與佛同，受佛氣分，如中陰身自求父母，陰信冥通，入如來種，名生貴住。
既遊道胎，親奉覺胤，如胎已成，人相不缺，名方便具足住。
容貌如佛，心相亦同，名正心住。
身心合成，日益增長，名不退住。
十身靈相，一時具足，名童真住。
形成出胎，親為佛子，名法王子住。
表以成人，如國大王以諸國事分委太子，彼剎利王世子長成，陳列灌頂，名灌頂住。
此圓十住，分破無明，分證三德，以無住法，住祕藏中，大品所謂入理般若名為住也。
以真方便發此十心者，牒上十信言之。皆依中道稱性而修，名真方便。相似而證，亦名為發。由是心精發暉，令此十用互相涉入，而圓成為一心，遂令三心一時圓發，名發心住也。言十用涉入者，十乘觀法，一乘攝一切乘也。圓成一心者，十十之法，總不離現前一念也。正因理心發，名法身德；了因慧心發，名般若德；緣因善心發，名解脫德。此三不縱不橫，不並不別，名為祕密之藏。華嚴經云：初發心時，便成正覺，成就慧身，不由他悟，清淨妙法身，湛然應一切，此之謂也。二十五聖初證真實圓通，即是此位。從此以後雖有修習，皆是無功用道矣。
心中發明等者，即是牒上初發心住。能證之智喻淨瑠璃，所證之理喻如精金。以前妙心履以成地，即是無功用道，任運增進，言即以前所發妙心，踐履之以成理地，故名治地住也。
智照於境，境亦照智，故云心地涉知。境智互照，妙行普周，名修行住。
如此修行，則因能肖果，故云行與佛同。因既肖果，受果佛之氣分，譬如中陰投輪王胎，便成剎利種姓，名生貴住。
同佛緣因功德相好，故云人相不缺。同佛了因智慧莊嚴，故云心相亦同。緣了互資，故云日益增長。
十身出華嚴經，所謂聲聞身、緣覺身、菩薩身、如來身、法身、智身、國土身、業報身、眾生身、虗空身。又如來身復具十身，所謂菩提身、願身、化身、力身、莊嚴身、威勢身、意生身、福德身、法身、智身也。純一無偽，故名童真。具體而微，亦名童真。餘皆可知。
此十住位亦可云理即住，乃至究竟即住。今但約分證言之，亦可云即俗、即中之真諦現前也。幽溪云：初住已先名為緣修，以未見佛性故。登住已來名為真修，以真見佛性。初住名發心，此由第十願心，破一品無明之功，以發三德佛性之心。此住但言佛性現前而已，猶未加真修功行也。至第二住，以前妙心履以成地，方以分真始覺照於分真本覺，修之治之，名治地住。至第三住，心地涉知，俱得明了，則始本一合，始本俱忘，方得遊履十方得無留礙，名修行住。此之二位，方是真修次第功夫。猶如世人先世行業既備，然後入父母胎。入胎之後，不過長之養之，充擴前功而已。故四住名生貴，五住名具足，乃至九住名法王子，皆言增長之功，不復更言進修之事。即使有之，亦不外乎始本境智也。既出聖胎，表以成人，分委道化，名灌頂住。譬如世人，承先世行業得感為人，表表丈夫，堪付家業。至十行去，方明法王子所作事也。
阿難，是善男子成佛子已，具足無量如來妙德，十方隨順，名歡喜行。
善能利益一切眾生，名饒益行。
自覺覺他，得無違拒，名無瞋恨行。
種類出生，窮未來際，三世平等，十方通達，名無盡行。
一切合同，種種法門得無差誤，名離癡亂行。
則於同中顯現羣異，一一異相各各見同，名善現行。
如是乃至十方虗空滿足微塵，一一塵中現十方界，現塵現界不相留礙，名無著行。
種種現前，咸是第一波羅蜜多，名尊重行。
如是圓融能成十方諸佛軌則，名善法行。
一一皆是清淨無漏，一真無為，性本然故，名真實行。
此圓十行，又成十番智斷，又令三德十倍增明，即是一行一切行，於念念中具足佛行功德也。
成佛子已一句，牒上灌頂住而言之。十方隨順，是自覺圓成，故名歡喜。
利益一切，是善能覺他，故名饒益。
初則自覺為正，覺他為傍；次則覺他為正，自覺為傍；未免分於自他，猶是法中微細違逆。既有違拒，便名瞋恨。今二覺無違，瞋恨何有？
由其二覺無違故，拈一自覺之行，出生一切自覺覺他法門；拈一覺他之行，亦復出生一切自覺覺他法門；是名種類出生，豎窮橫徧也。
從體起用，既行行無盡；會用歸體，則法法無差；故云一切合同而無癡亂也。
全體起用，故於同中顯現羣異；全用即體，故一一異各各見同；名善現行也。
十方虗空滿足微塵，即是同中現異之極致。一一塵中現十方界，即是異相見同之極致。界既現塵，塵復現界，塵塵界界，重重無盡，猶如帝網，不可思議，名無著行也。
束一切事理一切體用，總是一諦，無有微塵許法而非全體第一波羅密多，名尊重行。
第一波羅蜜多即是一切諸法，一切諸法即是第一波羅蜜多，斯則權實不二，故成十方諸佛軌則，名善法行。
若權若實，咸不思議。隨緣不變，則無權非實；不變隨緣，則無實非權。故云一一皆是清淨無漏，一真無為性本然故，名真實行也。
此十行位，亦可云理即佛行，乃至究竟佛行。今但約分證言之，復有橫豎二義。豎則行行轉深，橫則一心圓具十種妙行，亦可云即真、即中之俗諦現前也。又歡喜是圓施行，饒益是圓戒行，無瞋恨是圓忍行，無盡是圓進行，離癡亂是圓定行，善現是圓慧行，無著是圓方便行，尊重是圓願行，善法是圓力行，真實是圓智行。然十行皆不思議，迥與歷別十度不同。
三明十向又二：初正明十向，二別明加行。
阿難，是善男子，滿足神通成佛事已，純潔精真遠諸留患，當度眾生，滅諸度相，迴無為心，向涅槃路，名救護一切眾生離眾生相迴向。
壞其可壞，遠離諸離，名不壞迴向。
本覺湛然，覺齊佛覺，名等一切佛迴向。
精真發明，地如佛地，名至一切處迴向。
世界如來，互相涉入，得無罣礙，名無盡功德藏迴向。
於同佛地，地中各各生清淨因，依因發揮，取涅槃道，名隨順平等善根迴向。
真根既成，十方眾生皆我本性，性圓成就，不失眾生，名隨順等觀一切眾生迴向。
即一切法，離一切相，唯即與離，二無所著，名真如相迴向。
真得所如，十方無礙，名無縛解脫迴向。
性德圓成，法界量滅，名法界無量迴向。
此圓十向，更成十番智斷，更令三德十倍增明，即是於念念中具足三種迴向，所謂迴自向他、迴因向果、迴事向理也。
滿足神通二句，牒前十行言之。無間名純，無染名潔，無雜名精，無偽名真。生死是凡夫留患，涅槃是二乘留患，今出十住與佛同體，了知生死即涅槃，不住生死；由土行與佛同用，了知涅槃即生死，不住涅槃；故能遠諸留患也。不住涅槃，故念念當度眾生。不住生死，故了知實無眾生可度，而滅諸度相。由其度眾生故，所以不證無為，名曰迴無為心。由其無度相故，所以不染生死，名曰向涅槃路。是稱救護一切眾生離眾生相迴向也。
生死涅槃皆是可壞之相，故皆壞之；離俗離真，皆是妄離之心，故皆遠之。從此中道不壞之性常得現前，名不壞迴向也。
本覺之理湛然現前，則始覺之智齊於佛覺，故名等一切佛迴向。
始覺精真既已發明，則本覺理地，如於佛地，故名至一切處迴向。
地為世界，覺為如來。世界是理，如來是智。理智融徹，互相涉入，得無罣礙，故名無盡功德藏迴向。
證此無盡功德之藏，則與佛地渾同。於此渾同佛地之中，又各各生起清淨萬行真因，依此真因發揮，而取涅槃究竟真道，故名隨順平等善根迴向。謂一切所作若大若小諸善，由隨順法性故，皆得廣大如法界，究竟如虗空，平等無異，咸趣薩婆若也。
真實善根既成，了知十方眾生皆我本性，我之心性徧能含育一切眾生，一切眾生心性亦復如是互含互育，不謂我性獨圓，他性不爾，故名隨順等觀一切眾生迴向。
即一切法，猶前文所謂元明心妙十界俱即。離一切相，猶前文所謂本妙圓心十界俱非。唯即與離二無所著，猶前文所謂妙明心元離即離非、是即非即。此則徹悟真如妙性，名真如相迴向。
既已真得所如，則十方世界無非真如體相，更何障礙？故名無縛解脫迴向。
性具之三德圓成，法界之數量銷滅，名法界無量迴向。
此十迴向，亦可云理即迴向，乃至究竟迴向。今但約分證言之，亦可云修於即真、即俗之中諦以登佛地也。
阿難，是善男子盡是清淨四十一心，次成四種妙圓加行。即以佛覺用為己心，若出未出，猶如鑽火欲然其木，名為煖地。
又以己心成佛所履，若依非依，如登高山，身入虗空，下有微礙，名為頂地。
心佛二同，善得中道，如忍事人，非懷非出，名為忍地。
數量銷滅，迷覺中道二無所目，名世第一地。
四十一心者，指前乾慧及信、住、行、向也。妙圓加行者，妙則不可思議，圓則非小非偏，亦非漸次，正顯雖借藏教之名，不同藏教之義也。夫入道要門，必由加行。統而言之，名字位中由加行故得登五品，觀行位中由加行故得淨六根，十信位中由加行故得入初住，乃至等覺位中由加行故得成妙覺。今獨於第十迴向心中開出四加行者，為顯地法尊勝故耳。
一煖地者，即以初歡喜地之佛覺，用為十向始覺之己心。初地覺性全在十向無明心中，譬如火在木中。今以十向始覺，鑽於陣初地之無明，求出初地本覺智火。此火欲出而未出，無明之木未然而將然，故喻如鑽火欲然其木，煖相先現，名煖地也。
次頂地者，又即以十向始覺之己心，成於初地佛覺之所履。初地所證涅槃猶如虗空，逈超十向變易生死之山。今下有微礙，故云若依。身入虗空，故云非依。此則十向位中一分變易生死將脫而未脫，初地位中所顯空虗涅槃未證而即證，名頂地也。
三忍地者，牒前佛覺用為己心，是佛與心同；己心成佛所履，是心與佛同。心佛既其二同，則已善得中道，胸中了了，非復懷疑，惟獨自知，非有出說，故如忍事之人，非懷非出，名為忍地。此以初地菩提涅槃，喻如所忍之事也。
四世第一地者，初煖地中，用佛覺為己心，尚存己心數量；二頂地中，以己心成佛履，尚存佛履數量；此二皆是迷中道之數量。三忍地中，心佛二同，尚存二同數量，乃是覺中道之數量。今則不但無迷，亦且無覺，始本冥合，始本俱忘，故名世第一地也。
蓋稱性真修，雖復極圓極頓，一念便能該因徹果，而於一念之中，法爾亦具此四加行。即此四種加行，說雖次第，行在一時，所以名為妙圓也。
阿難，是善男子，於大菩提善得通達，覺通如來，盡佛境界，名歡喜地。
異性入同，同性亦滅，名離垢地。
淨極明生，名發光地。
明極覺滿，名𦦨慧地。
一切同異所不能至，名難勝地。
無為真如性淨明露，名現前地。
盡真如際，名遠行地。
一真如心，名不動地。
發真如用，名善慧地。阿難，是諸菩薩從此已往，修習畢功，功德圓滿，亦目此地名修習位。
慈陰妙雲覆涅槃海，名法雲地。
此圓十地，更成十番智斷，更令三德十倍增明。猶如大地荷負一切，普入三世諸佛智地，不思議一境三諦任運現前，故名為地也。
既從十向後心，善成四種妙圓加行，則一分障初地之無明谿爾頓破，故於大菩提性善得通達。能覺之菩提智德全與佛同，名為覺通如來。所覺之涅槃斷德全與佛同，名為盡佛境界。如三世諸佛所應得者我已得之，如一切眾生所本具者我已證之，是故慶己慶人，名歡喜地也。
地前雖斷無明至三十品，猶是賢聖，未是聖賢，名異生性。登歡喜地，與佛體同，名同生性。然而對異說同，異固是垢，同亦是垢。今泯絕異同，名離垢地也。
問曰：七護法心即云十方如來氣分交接，四生貴住即云入如來種，今至初地，何又云異性入同？若初地方名同性，驗知十向尚為異性，仍是別教三賢十聖之義，如何可說惟圓位耶？
答曰：圓位妙義，不出六即。六而常即，故與別教三賢之位不同。即而常六，故不妨展轉說於同異。當知七心氣分交接，是相似氣分也；四住入如來種，是分真種也。今云異性入同，是從分證同性，隣於究竟同性也。葢十住與佛同住，十行與佛同行，十向與佛同向，十地與佛同地，所以法華經中，名此四十聖位為開、示、悟、入佛之知見，雖復同在分證位中，不妨仍有淺深之別，開異於示，示異於悟，悟異於入。今以悟佛知見之異性，入於入佛知見之同性耳。
離垢則淨，淨極則明自生，故名發光。
發光即明，明極則覺自滿，故名𦦨慧。
覺滿能照不思議理，既照不思議理，亦照不思議事。照理而又照事，故一切同性出世之智所不能至。照事而又照理，故一切異性世間之智所不能至。至，及也。葢離垢地但能泯絕同異，此乃會通同異，故世出世智皆不能及，名難勝地也。
若事若理，當體皆是無為真如，性本清淨，今已照明顯露，名現前地。
法法既皆真如，則便窮盡真如邊際，名遠行地。
真如邊際，橫徧豎窮，統惟一心，安有出入？故名不動。
既證真如不動全體，必發真如隨緣大用，故名善慧。善慧者，權實二智皆善也。前從初住至此，雖則皆是無功用道，仍是稱性所起修習之功。從此以往，并其無功用之修習亦已畢功，而大智大悲功德俱已圓滿，故亦目此九地名為修習位也。
若第十地，則無復自利，純是利他，故惟以慈陰妙雲覆於眾生本有涅槃性海，而任運拔苦與樂，名之為法雲地。
此十地位，亦可云理即佛地，乃至究竟佛地。今但約分證言之，復有橫豎二義。豎則地地深入，橫則一地一切地、一切地一地。譬如十大山王，同依大地，如是菩薩十種智地，惟一佛地也。
如來逆流，如是菩薩順行而至，覺際入交，名為等覺。
言如來已證法性真流，復從法性之中逆流而出，同流九界以度眾生。如是菩薩逆生死流，順涅槃流，行至本覺源中。一則從用歸體，一則從體起用。譬如二人，一方入門，一方出門，各各一足在內，一足在外。出入雖異，體相並同，故名為等覺也。夫如來權智下垂機感，名為寂照。菩薩實智上合覺心，名為照寂。照寂、寂照，其義亦等。所以自佛視之，尚名菩薩，自下視之，則已如佛也。
分證轉依號竟。
阿難，從乾慧心，至等覺已，是覺始獲金剛心中初乾慧地。如是重重單複十二，方盡妙覺，成無上道。
此言證等覺已，仍須用彼金剛觀智，重歷前來所證諸位，使彼見思、塵沙、無明一切習氣影子蕩盡無餘，乃成妙覺。是故從初乾慧，至此等覺，此覺秪獲金剛心中初乾慧地。從此金剛乾慧，重歷信、住、行、向、加行、地、等，凡有兩重十二，方盡妙覺而成無上道也。言重重單複十二者，始則一、乾慧，二、十信，三、十住，四、十行，五、十迴向，六、煖，七、頂，八、忍，九、世第一，十、十地，十一、等覺，十二、金剛心，是為單十二之一重。次則一金剛心中乾慧，二金剛心中十信，三金剛心中十住，乃至十二金剛心中之金剛後心，是為複十二之第二重。如此歷盡單複兩重十二，則無明正習永盡無餘，更無所斷，徹證本來心性，名為妙覺，而成究竟轉依無上道也。
三合結諸位次由三行而成三：初總以止觀結，二正以三行結，三復以邪正結。
是種種地，皆以金剛觀察如幻十種深喻，奢摩他中，用諸如來毗婆舍那清淨修證，漸次深入。
種種地者，指乾慧地乃至妙覺地也。金剛者，喻能觀之智。如幻者，喻所觀之境。一切觀智，皆是稱性所起，能壞一切，不為一切所壞，故名金剛。一切境界，皆是唯心所現，非斷非常，非空非有，故名如幻也。十種深喻者，一幻人、二陽𦦨、三水月、四空華、五谷響、六乾城、七夢、八影、九像、十化也。然諸大乘經所列稍殊，不必融會，貴在得意而已。又即如幻人一喻，通於四教。若以正因緣生，無我我所，故名如幻，是藏教意。因緣即空，故名如幻，是通教意。幻法不實，隨心轉變，假名無量，是別教意。幻即法界，一切法趣幻，幻即中道第一義諦，不可思議，是圓教意。今正取圓教意，故名深喻也。
奢摩他，即是一心三止。毗婆舍那，即是一心三觀。言用諸如來毗婆舍那者，正是全以果覺而為因心也。全性起修，全性成證，故名清淨修證。即而常六，故云漸次。六而常即，故云深入。斯則徹果通因，總惟圓頓止觀。乃有既弘此經，復毀止觀，譬如供養帝釋毀憍尸迦，其為愚惑，亦已甚矣！
阿難，如是皆以三增進故，善能成就五十五位真菩提路。
三增進，即前三種增進修行漸次也。正助合行，故能成就真菩提路。言五十五位者，十信、十住、十行、十向、四加行、十地，及等覺也。始終皆以三增進故而能成就，則知三行不局初心明矣。
乾慧是路而非真，妙覺是真而非路，故不說之。復次乾慧雖是所成，而位在觀行，兼有能成之功。妙覺雖亦所成，而位在究竟，并無所成之相，故前文但曰方盡妙覺，以妙覺即是眾生本有之性，今令徹底究竟而已。如達多之頭、衣裡之珠，本不曾失，今何所得，故下文又云圓滿菩提，歸無所得也。
作是觀者，名為正觀；若他觀者，名為邪觀。
是觀，即指如來毗婆舍那而言之也。須以三事別其邪正：一者知圓頓止觀性修不二，名之為正，否則為邪。二者知六而常即，不生退屈；即而常六，不生增慢，名之為正，否則為邪。三者知由三增進行，正助並修，戒乘俱急，名之為正，否則為邪也。
四、結成經名以彰圓體、圓宗、圓用二：初文殊問，二如來答。
爾時，文殊師利法王子，在大眾中即從座起，頂禮佛足而白佛言：當何名是經？我及眾生云何奉持？
性修、因果、解行、智斷既已全彰，今欲攝別歸總，以總挈別，攝廣歸略，以略得廣，故請問經名及奉持方法也。然此圓頓教、行、理三，自非根本實智，不能徹底承當，故須文殊請問。首問經名，欲人尋名而得體。次問奉持，欲人即體以成宗。宗體既成，便有力用，故知秪是問三法耳。又名者總詮三法，經者即指三法為經：體是理經，宗是行經，用是教經。奉持者，以此三法自行化他也。
二如來答二：初別答五名，二總答奉持。
佛告文殊師利：是經名大佛頂悉怛多般怛羅無上寶印，十方如來清淨海眼；亦名救護親因，度脫阿難及此會中性比丘尼，得菩提心，入徧知海；亦名如來密因，修證了義；亦名大方廣妙蓮華王十方佛母陀羅尼呪；亦名灌頂章句，諸菩薩萬行首楞嚴。
初大佛頂三字，從體立名，顯密皆以大佛頂為體也。悉怛多般怛羅無上寶印者，顯密皆以大佛頂實相為印，而意指密詮也。十方如來清淨海眼者，顯密皆是大佛頂性正法眼藏，而意指顯說也。
次名救護親因者。親因，猶言親緣。如此會中，阿難為親，登伽為因。一切親因，用此顯密二詮救之護之，無不得蒙度脫，必令得菩提心、入徧知海而後已。此從用立名也。
三名如來密因修證了義者，以宗立名。大佛頂性，即是不生不滅真因。因該果徹，故名密因。雖亦兼指密印般怛羅義，而重在顯詮也。
四名大方廣妙蓮華王十方佛母陀羅尼呪者，仍約體宗立名，單指密詮。大方廣即是大佛頂之異名，亦是大白傘蓋異名，此則約體。妙蓮華王是因果同時義，十方佛母是一乘因果義，此則約宗。雖顯說中亦云妙蓮華金剛王寶覺如幻三摩提，又云金剛王如幻不思議佛母真三昧，而重在密詮也。
五名灌頂章句諸菩薩萬行首楞嚴，從用立名。灌頂章句四字，意指密詮之用，所謂果上持此呪心，能於十方摩頂授記；因中持此呪心，亦於十方蒙佛授記也。諸菩薩萬行首楞嚴一句，意指顯詮之用，由悟陰入處界七大皆如來藏，所以一心能具萬行，事事可證圓通也。餘如玄義中釋。
奉持別無他法，只是識取名下之義，而會歸自己耳。然問中言我及眾生云何奉持，今但答汝當奉持者，正顯傳法之人應須以身設教，汝能如法奉持，則一切眾生自當不令而行矣。一日克己復禮，天下歸仁，末世弘經，所當深思而力勉也。
五、借破戒惡法為問端，而廣示七趣差別，意顯若無出世妙戒，決無出世妙慧也。三惡道及阿修羅無木叉戒，人仙欲天無有禪戒，色無色天乏無漏戒，無戒故無慧，不出生死。文分為二：初申請，二示答。
初中二：初經家敘葢，二當機正請。
說是語已，即時阿難及諸大眾得蒙如來開示密印般怛羅義，兼聞此經了義名目，頓悟禪那修進聖位增上妙理，心慮虗凝，斷除三界修心六品微細煩惱。
此之領益，其來甚遠。一則得蒙開示般怛羅義，即是前文重宣神呪，述益勸持。二則懸示修進聖位，即是能立三種增進，所立五十七位。三乃兼聞了義名目也。禪那，此云靜慮，即正觀之異名，前文所謂奢摩他中用諸如來毗婆舍那清淨修證是也。虗凝者，觀無沉滯故虗，止無散動故凝，聞法之力，資其定慧故也。三界修心所斷煩惱，共有八十一品，今阿難且斷欲界六品煩惱，證於第二斯陀含果。此約迹言之也。
二當機正請二：初讚謝，二陳疑。
即從座起，頂禮佛足，合掌恭敬而白佛言：大威德世尊，慈音無遮，善開眾生微細沉惑，令我今日身心快然，得大饒益。
二陳疑三：初總疑真不容妄，二別疑地獄同別，三結請決定開示。
此是阿難同體大悲，懸見末世之中，有妄執圓常之理，謂天堂地獄總一真常而不畏惡道者；有妄計法空之名，而硬作主宰撥無因果者；有彷彿心淨土淨之說，而直云地獄無定處者；有但見地獄等各有定處，執為究竟實有，而不達惟心者；故致此問，使行人解行並進，不墮迷網，亦扶律談常之極思也！
世尊，若此妙明真淨妙心本來徧圓，如是乃至大地草木、蝡動含靈本元真如，即是如來成佛真體，佛體真實，云何復有地獄、餓鬼、畜生、修羅、人、天等道？世尊，此道為復本來自有？為是眾生妄習生起？
此雖總疑真不容妄，然與第四卷中滿慈所問理違事難，其意不同。滿慈是從陰入處界文中躡成難端，意謂如來藏性不應忽生諸有為相，故佛須以迷真成妄，妄本不生答之。今文是領二種轉依道理，重辨性具法門，倘一轉一切轉，則佛體不容更有六道；倘一心本具十種法界，則六道當與佛界並驅。故佛須以妄想發生非本來有，乃至汝妄自造，非菩提咎答之。
文中若此妙明至本來徧圓，領前妙性圓明離諸名相而言之也。本元真如即是如來成佛真體，領前滅妄名真二轉依號而言之也。此道為復本來自有句，結成佛體真實云何復有六道之難也。為是眾生妄習生起句，含下有定處、各私受之兩疑而問之也。
世尊，如寶蓮香比丘尼，持菩薩戒，私行婬欲，妄言行婬，非殺非偷，無有業報。發是語已，先於女根生大猛火，後於節節猛火燒然，墮無間獄。瑠璃大王、善星比丘，瑠璃為誅瞿曇族姓，善星妄說一切法空，生身陷入阿鼻地獄。此諸地獄為有定處，為復自然彼彼發業各各私受？
此別舉現事以為問端，正欲顯示惟心業果，警三界之沉迷也。寶蓮香私行婬欲，則是破戒；妄言無報，則是破見；戒見俱破，直墮何疑。瑠璃癈父自立，誅瞿曇族姓以報一言之辱，既非有戒可破，亦非撥無因果，秪由瞋恚增上而招地獄。善星妄說法空，則是破見，雖未破戒，亦復同墮。此諸地獄，明知皆是妄習生起，但未知其有定處耶？各私受耶？各各私受，即是無定處也。此雖單問地獄定處之有無，意實兼問六道，下文答以雖則自招，兼有元地，雖有定處，惟屬浮虗妄想凝結，則三界惟心之義，益彰明矣！
惟垂大慈，開發童蒙，令諸一切持戒眾生，聞決定義，歡喜頂戴，謹潔無犯。
觀此結問，知其意在扶律矣！
二示答二：初讚許，二正說。
佛告阿難：快哉此問，令諸眾生不入邪見。汝今諦聽，當為汝說。
妄謂六道是本來有而不可滅，此是邪見；妄謂六道即是性真而不須滅，此亦邪見。妄謂六道惟心而無定處，此是邪見妄；謂六道有定處而非惟心，此亦邪見。妄謂業性即空而不受報，此是邪見；妄謂業障有實而不可轉，此亦邪見。今由此問，重為開示，俾知六道皆是妄想凝結，非本來有，則知即性空成性具，即性具是性空，不入初二邪見。俾知自妄所招，兼有元地，則知惟心三界，三界惟心，不入次二邪見。俾知妙發三昧，永除三惑，方能證妙寂常，則知無我無造無受者，善惡之業亦不亡，若能畢故不造新，滅障猶如翻大地，不入後二邪見。故稱快哉此問也。
二正說三：初總明二分，二別示七趣，三結示勸修。
初中三：初約迷真雙標，二約情想別示，三明純雜昇沉。
阿難，一切眾生實本真淨，因彼妄見，有妄習生，因此分開內分、外分。
內外二分，止就眾生現在迷妄身心辨之，尅實不過善惡二業，而以惡為內分者，猶律中所謂俗人造罪是其分內也。夫內分外分，秪因妄習。妄習秖因妄見。妄見更無所因，若有所因，云何名妄？故知狂華亂舞，空體依然，妄習紛紜，實本真淨矣！
阿難，內分即是眾生分內，因諸愛染發起妄情，情積不休能生愛水。是故眾生心憶珍羞，口中水出；心憶前人，或憐或恨，目中淚盈；貪求財寶，心發愛涎，舉體光潤；心著行婬，男女二根自然流液。阿難，諸愛雖別，流結是同，潤濕不升，自然從墜，此名內分。
阿難，外分即是眾生分外，因諸渴仰發明虗想，想積不休能生勝氣。是故眾生心持禁戒，舉身輕清；心持呪印，顧盻雄毅；心欲生天，夢想飛舉；心存佛國，聖境冥現；事善知識，自輕身命。阿難，諸想雖別，輕舉是同，飛動不沉，自然超越，此名外分。
眾生全體在迷，故以愛染惡情為分內，渴仰善想為外分也。文皆可知。
三明純雜昇沉二：初正明昇沉，二結答同別。
阿難，一切世間生死相續，生從順習，死從變流。臨命終時，未捨煖觸，一生善惡俱時頓現。
死逆生順，二習相交，純想即飛，必生天上。若飛心中，兼福兼慧及與淨願，自然心開見十方佛，一切淨土隨願往生。
情少想多，輕舉非遠，即為飛仙、大力鬼王、飛行夜叉、地行羅剎，遊於四天，所去無礙。其中若有善願善心護持我法，或護禁戒隨持戒人，或護神呪隨持呪者，或護禪定保綏法忍，是等親住如來座下。
情想均等，不飛不墜，生於人間。想明斯聰，情幽斯鈍。
情多想少，流入橫生，重為毛羣，輕為羽族。
七情三想，沉下水輪，生於火際，受氣猛火，身為餓鬼，常被焚燒。水能害己，無食無飲，經百千劫。
九情一想，下洞火輪，身入風火二交過地，輕生有間、重生無間二種地獄。
純情即沉，入阿鼻獄。若沉心中，有謗大乘，毀佛禁戒，誑妄說法，虗貪信施，濫膺恭敬，五逆十重，更生十方阿鼻地獄。
生從順習者，因惑起業，各順其習氣也。死從變流者，隨業受報，總不能自主也。
死逆生順二習相交者，人當臨命終時，則死從變流之境，與生從順習之事，如此二習當下交現，隨其善惡業力牽生，毫髮不爽也。純想但是上品十善。福則出世戒定，慧則出世智慧，淨願則出世四弘及往生諸願等。故乘此純想善力，而得心開見佛，隨願往生也。
九想一情為飛仙，八想二情為大力鬼王，七想三情為飛行夜叉，六想四情為地行羅剎，此皆善神種族，諸天流亞。若加以善願善心，則成護法八部眾矣。
情想均等，是人道總報之業。就均等中，或想為其主，則明且聰；或情為其主，則幽且暗，乃人道別報之業也。
情多想少，謂六情四想。就六情中，復分重輕。重為毛羣，足不離地；輕為羽族，仍能飛舉也。
水能害己者，縱得水時，變成烊銅沸屎等也。
輕生有間，意指八情二想。重生無間，正指九情一想。純情沉入阿鼻，正與純想必生天上為匹，是故阿鼻地獄壽量亦與他化自在天同。若沉心中兼有謗經毀戒諸惡，正與福慧淨願相反，是故更生十方阿鼻，亦與往生淨土者相對也。是知善惡業力俱不思議，如鑄像、鑄兵，同一金質、同一人工、同一器具，倘轉此一點關棙，則十方阿鼻便成十方淨土矣！央掘、廣額，誠證具在，如何弗思。
循造惡業，雖則自招，眾同分中，兼有元地。
言循業自招，可見非本來有。言同分有地，可見非無定處。此隨文便，具結惡業。若天趣等，則應云循造善業雖則自招，眾同分中，兼有元地矣。
二別示七趣即為七：初示地獄趣，七示修羅趣。
初中三：初總標，二別釋，三總結。
阿難，此等皆是彼諸眾生自業所感，造十習因，受六交報。
此等二字，牒上地獄而言之也。自業所感，所謂非從天降，非從地生，亦非人與，亦非無因妄招果也。
二別釋二：初明十因，二明六報。
云何十因？阿難，一者婬習交接，發於相磨，研磨不休，如是故有大猛火光於中發動，如人以手自相摩觸，煖相現前。二習相然，故有鐵床銅柱諸事。是故十方一切如來，色目行婬同名欲火；菩薩見欲，如避火坑。
二者貪習交計，發於相吸，吸攬不止，如是故有積寒堅氷於中凍冽，如人以口吸縮風氣，有冷觸生。二習相陵，故有吒吒、波波、羅羅，青赤白蓮寒氷等事。是故十方一切如來，色目多求同名貪水；菩薩見貪，如避瘴海。
三者慢習交陵，發於相恃，馳流不息，如是故有騰逸奔波，積波為水，如人口舌自相綿味，因而水發。二習相皷，故有血河、灰河、熱沙、毒海、融銅灌吞諸事。是故十方一切如來，色目我慢名飲癡水；菩薩見慢，如避巨溺。
四者瞋習交衝，發於相忤，忤結不息，心熱發火，鑄氣為金，如是故有刀山、鐵橛、劍樹、劍輪、斧鉞、鎗鋸，如人䘖冤，殺氣飛動。二習相擊，故有宮割、斬斫、剉刺、槌擊諸事。是故十方一切如來，色目瞋恚名利刀劍；菩薩見瞋，如避誅戮。
五者詐習交誘，發於相調，引起不住，如是故有繩木絞校，如水浸田，草木生長。二習相延，故有杻械、枷鎻、鞭杖、撾棒諸事。是故十方一切如來，色目奸偽同名讒賊；菩薩見詐，如畏豺狼。
六者誑習交欺，發於相罔，語罔不止，飛心造姦，如是故有塵土屎尿，穢汙不淨，如塵隨風，各無所見。二習相加，故有沒溺、騰擲、飛墜、漂淪諸事。是故十方一切如來，色目欺誑同名劫殺；菩薩見誑，如踐蛇虺。
七者怨習交嫌，發於䘖恨，如是故有飛石投礰、匣貯車檻、甕盛囊撲，如陰毒人懷抱畜惡。二習相吞，故有投擲、擒捉、擊射、拋撮諸事。是故十方一切如來，色目怨家名違害鬼；菩薩見怨，如飲鴆酒。
八者見習交明，如薩迦耶，見、戒禁取，邪悟諸業，發於違拒，出生相反，如是故有王使主吏、證執文籍，如行路人來往相見。二習相交，故有勘問權詐，考訊推鞫，察訪披究，照明善惡，童子手執文簿辭辯諸事。是故十方一切如來，色目惡見同名見坑；菩薩見諸虗妄徧執，如臨毒壑。
九者枉習交加，發於誣謗，如是故有合山合石、碾磑耕磨，如讒賊人逼枉良善。二習相排，故有押捺、搥按、蹙漉、衡度諸事。是故十方一切如來，色目怨謗同名讒虎；菩薩見枉，如遭霹靂。
十者訟習交諠，發於藏覆，如是故有鑒見照燭，如於日中不能藏影。二習相陳，故有惡友、業鏡，火珠披露，宿業對驗諸事。是故十方一切如來，色目覆藏同名陰賊；菩薩觀覆，如戴高山履於巨海。
既云十因，因必尅果，是故備陳惑業苦之三相也。婬是貪惑之最重者，又是生死根本，故首明之。二根交接，是其業相。研磨發火，致成鐵牀銅柱諸事，是其苦相。二習者，死逆生順之二習也。相然者，生前別業欲火，死後同分苦火，俱現而交發也。十方如來覺悟圓滿，深達一切業因業果，故於行婬一事，定其名色名目，謂之欲火，令諸眾生知所警懼。一切菩薩從迷得悟，故見欲如避火坑，誓不敢蹈也。下皆准知。
貪是根本煩惱，於有有具染著為性，故以交計而為業相。吸攬生凍，致成寒氷而為苦相。吒吒、波波、羅羅，皆是地獄忍凍之聲。赤白青蓮，皆地獄凍冽之色也。
慢亦根本煩惱，恃己於他高舉為性，故以交陵而為業相。馳流生波，致成灌吞諸事而為苦相。
瞋亦根本煩惱，於苦苦具憎恚為性，故以交衝而為業相。忤結鑄金，致成宮割諸事而為苦相。
詐亦名諂，是小隨惑，為罔他故矯設異儀，諂曲為性，故以交誘而為業相，乃至杻械諸事而為苦相。
誑亦小隨煩惱，為獲利譽矯現有德，詭詐為性，故以交欺而為業相。誣罔造姦，致成沒溺諸事而為苦相。
怨即是恨，亦小隨惑，由忿為先，懷惡不捨，結怨為性，故以交嫌而為業相。䘖恨畜惡，致成投擲諸事而為苦相。
見是根本煩惱，於諸諦理顛倒推求，染慧為性，故以交明而為業相。此見行相差別有五：一薩迦耶見，謂於五取蘊執我我所，有二十句，乃至六十五句。二是見取，謂於諸見及所依蘊，執為最勝能得清淨。三戒禁取，謂於隨順諸見禁戒及所依蘊，執為最勝能得清淨。四邊執見，謂於五蘊隨執斷常。五是邪見，謂謗因果作用實事，及非四見諸餘邪執，皆名邪見。今云邪悟諸業，總攝邊、邪二見也。發於違拒出生相反者，隨起一見，即與諸見互相違反，各言此是真實，餘皆虗妄也。勘問、辭辯諸事，是其苦相。
枉者，非理橫加，以直為曲，是害所攝，亦小隨惑。於諸有情心無悲愍，損惱為性，故以誣謗而為業相，合出乃至衡度而為苦相。
訟是惡業，由於藏覆。覆亦小隨煩惱，於自作罪，恐失利譽，隱藏為性。因我覆罪，彼則發之，遂成訟業，致招惡友、業鏡諸苦報也。戒序云：懺悔則安樂，不懺悔罪益深。戴山履海之喻，持戒者幸深思之。
問曰：根、隨煩惱共二十六，何故獨約此十為習因耶？
答曰：佛具一切種智，深知眾生惑業因果差別。舉此十因，即能該攝一切煩惱。如根本中癡、疑二種，及中隨二、大隨八，皆與此之十因，並得相應而起。若小隨中忿、惱、嫉二皆屬瞋攝，憍是慢攝，慳是貪攝。故舉十因，即攝二十六種煩惱，乃至恒沙煩惱業苦皆攝盡也。
云何六報？阿難，一切眾生六識造業，所招惡報從六根出。云何惡報從六根出？
一者見報招引惡果：此見業交，則臨終時，先見猛火滿十方界，亡者神識飛墜乘煙，入無間獄。發明二相：一者明見，則能徧見種種惡物，生無量畏；二者暗見，寂然不見，生無量恐。如是見火，燒聽，能為鑊湯洋銅；燒息，能為黑煙紫𦦨；燒味，能為焦丸鐵糜；燒觸，能為熱灰爐炭；燒心，能生星火迸灑，煽鼓空界。
二者聞報招引惡果：此聞業交，則臨終時，先見波濤沒溺天地，亡者神識降注乘流，入無間獄。發明二相：一者開聽，聽種種閙，精神愗亂；二者閉聽，寂無所聞，幽魄沉沒。如是聞波，注聞，則能為責為詰；注見，則能為雷為吼、為惡毒氣；注息，則能為雨為霧，灑諸毒蟲周滿身體；注味，則能為膿為血，種種雜穢；注觸，則能為畜為鬼、為糞為尿；注意，則能為電為雹，摧碎心魄。
三者齅報招引惡果：此齅業交，則臨終時，先見毒氣充塞遠近，亡者神識從地湧出，入無間獄。發明二相：一者通聞，被諸惡氣熏極心擾；二者塞聞，氣掩不通，悶絕於地。如是齅氣，衝息，則能為質為履；衝見，則能為火為炬；衝聽，則能為沒為溺、為洋為沸；衝味，則能為餒為爽；衝觸，則能為綻為爛，為大肉山，有百千眼，無量咂食；衝思，則能為灰為瘴，為飛砂礰，擊碎身體。
四者味報招引惡果：此味業交，則臨終時，先見鐵網，猛𦦨熾烈，周覆世界。亡者神識下透桂網，倒懸其頭，入無間獄。發明二相：一者吸氣，結成寒氷，凍冽身肉；二者吐氣，飛為猛火，焦爛骨髓。如是甞味，歷甞，則能為承為忍；歷見，則能為然金石；歷聽，則能為利兵刃；歷息，則能為大鐵籠，彌覆國土；歷觸，則能為弓為箭、為弩為射；歷思，則能為飛熱鐵，從空而下。
五者觸報招引惡果：此觸業交，則臨終時，先見大山四面來合，無復出路。亡者神識見大鐵城，火蛇火狗、虎狼師子，牛頭獄卒、馬頭羅剎，手執鎗矟，驅入城門，向無間獄。發明二相：一者合觸，合山逼體，骨肉血潰；二者離觸，刀劍觸身，心肝屠裂。如是合觸，歷觸，則能為道為觀、為廳為案；歷見，則能為燒為爇；歷聽，則能為撞為擊、為剚為射；歷息，則能為括為袋、為考為縛；歷甞，則能為耕為鉗、為斬為截；歷思，則能為墜為飛、為煎為炙。
六者思報招引惡果：此思業交，則臨終時，先見惡風吹壞國土，亡者神識被吹上空，旋落乘風墮無間獄。發明二相：一者不覺，迷極則荒，奔走不息；二者不迷，覺知則苦，無量煎燒，痛深難忍。如是邪思，結思，則能為方為所；結見，則能為鑒為證；結聽，則能為大合石，為氷為霜、為土為霧；結息，則能為大火車、火船、火檻；結甞，則能為大叫喚，為悔、為泣；結觸，則能為大為小，為一日中萬生萬死，為偃為仰。
根塵識三，如惡叉聚。設非根塵，則識何由造業？設非塵識，則根何由受報？故吳興云：造業招報，根識必俱。今以識為業而報從根出者，蓋業逆由心，報多約色故也。
此見業交者，謂見根所造惡業，正當死逆生順二習相交之時也。此明極重惡業，直入無間，所以不經中陰之身，成論所謂極善極惡皆無中陰也。發明二相者，平時見根造罪，元有二種不同，一者因於明見，二者因於暗見；故今受報，亦隨其惑業而發明不同也。一根所招惡報，令餘五根亦互受者，良由造罪之時，雖以一識為主，必曾牽動餘識從而和之，故今還感斯報。倘造罪時缺有一識不起，則受報時當亦免此一苦也。
耳識造罪本有開閉二相，乃至意識造罪本有迷覺二相，所招惡報，義並可知。
惟心地獄，地獄惟心。迷般若而成惑，迷解脫而成業，迷法身而成苦。讀經至此，不悚然急斷生死三緣，不恍然頓悟性德三因者，非夫也！
阿難，是名地獄十因六果，皆是眾生迷妄所造。若諸眾生惡業同造，入阿鼻獄，受無量苦，經無量劫。六根各造，及彼所作兼境兼根，是人則入八無間獄。身口意三作殺盜婬，是人則入十八地獄。三業不兼，中間或為一殺一盜，是人則入三十六地獄。見見一根，單犯一業，是人則入一百八地獄。由是眾生別作別造，於世界中入同分地；妄想發生，非本來有。
惡業同造，謂一切時中，六根同造十因也。六根各造，謂六根雖各有罪，而造非一時，或但兼十因之幾境，但兼六根之幾根也。身口意三作殺盜婬，謂六根中減去三根，十因中減去七因也。三業不兼，謂身口意隨缺一種也。或為一殺一盜，謂三惡業隨缺一種也。見見一根，謂六根中惟有一根造業，舉見見以例聞聞等也。單犯一業，謂十因中惟造一因也。
別作別造，結顯惡業自招。入同分地，結顯兼有元地。妄想發生非本來有，結顯實本真淨也。有即非有，如空華無體，故云非本來有，非謂本來不有而後來成有也。思之！思之！
二示餓鬼趣三：初總標，二別顯，三結示。
復次，阿難，是諸眾生，非破律儀，犯菩薩戒，毀佛涅槃，諸餘雜業，歷劫燒然，後還罪畢，受諸鬼形。
尅論鬼趣，有四差別。一者下品十惡為因，直招其報。二者過去異熟業力，忽牽其報。三者將入地獄，先受華報。四者從地獄出，受此餘報。以要言之，七趣後有，皆可趣於鬼道。只此一趣，復分有財、少財、無財三類九品之不同。今但約地獄餘報，乃一往略言之耳。
若於本因貪物為罪，是人罪畢，遇物成形，名為怪鬼。
貪色為罪，是人罪畢，遇風成形，名為魃鬼。
貪惑為罪，是人罪畢，遇畜成形，名為魅鬼。
貪恨為罪，是人罪畢，遇蟲成形，名蠱毒鬼。
貪憶為罪，是人罪畢，遇衰成形，名為癘鬼。
貪慠為罪，是人罪畢，遇氣成形，名為餓鬼。
貪罔為罪，是人罪畢，遇幽為形，名為魘鬼。
貪明為罪，是人罪畢，遇精為形，名魍魎鬼。
貪成為罪，是人罪畢，遇明為形，名役使鬼。
貪黨為罪，是人罪畢，遇人為形，名傳送鬼。
貪物即是貪習，由其愛著諸物，故今遇物成怪也。
貪色即是婬習，由其婬風鼓扇，故今遇風成魃，作旱妖也。
貪惑即是詐習，由其諂媚成性，故今遇畜成魅，如妖狐之類，仍欲媚惑人也。
貪恨即是瞋習，由其心懷毒恚，故今遇蟲成蠱，仍毒害於人也。
貪憶即是怨習，由其䘖恨不忘，故今乘衰作癘，報夙仇也。
貪慠即是慢習，由其尚氣自恃，故今遇氣成於餓鬼，所謂空腹高心之劇報也。
貪罔即是訴習，由其暗他造姦，故今遇幽成於魘鬼，依舊乘人之臥而魘之也。
貪明即是見習，由其邪悟邪執，故今遇精成魍魎鬼，望之有似高明，就之實無威德也。
貪成即是枉習，由其證人入罪，指暗為明，故今遇明為役使鬼，助人成事也。
貪黨即是訟習，由其發他陰私，必須牽引傍人為證，故今遇人為傳送鬼，仍報種種陰私事也。
只此十類，必各各有苦樂別報之不同，亦是略而不說，可以理推。
阿難，是人皆以純情墜落，業火燒乾，上出為鬼。此等皆是自妄想業之所招引，若悟菩提，則妙圓明本無所有。
言是人者，本從人道造十習因而墜落也。雖以業火燒乾，上出為鬼，乃其夙習仍在，故習不可不慎也。然既云悟菩提而本無，則今正在迷時，又豈實有？無奈一翳在目，空華亂墜耳。哀哉！
三示畜生趣三：初總標，二別顯，三結示。
復次，阿難，鬼業既盡，則情與想二俱成空，方於世間與元負人怨對相值，身為畜生，酬其宿債。
尅論畜趣，亦四差別。一者中品十惡為因，直招其報。二者過去異熟業力，忽牽其報。三者從地獄出，即償其報。四者從餓鬼來，乃償其報。以要言之，七趣後有，皆可趣於畜生。只此一趣，復分上中下品各各三類之不同。今但約鬼業既盡言之，亦是一往語耳。
言情與想二俱成空者，向來墜獄之人，或是純情無想，或是九情一想、八情二想；乃至鬼趣之中，或是七情三想之所直招。今則虗妄所積惡情善想，勢力已盡，不復更招二趣苦報，故曰成空，非謂并空於宿債，亦非謂能空其惑體也。
物怪之鬼，物銷報盡，生於世間，多為梟類。
風魃之鬼，風銷報盡，生於世間，多為咎徵一切異類。
畜魅之鬼，畜死報盡，生於世間，多為狐類。
蟲蠱之鬼，蠱滅報盡，生於世間，多為毒類。
衰癘之鬼，衰窮報盡，生於世間，多為蛔類。
受氣之鬼，氣銷報盡，生於世間，多為食類。
綿幽之鬼，幽銷報盡，生於世間，多為服類。
和精之鬼，和銷報盡，生於世間，多為應類。
明靈之鬼，明滅報盡，生於世間，多為休徵一切諸類。
依人之鬼，人亡報盡，生於世間，多為循類。
梟類者，盜貪餘習，附塊為兒。又盜貪之最重者莫如食肉，故今懷怨報仇，致成食父母想也。
咎徵一切異類，即凶事之前徵，由婬習故為妖為孽也。
狐仍詐習，毒仍瞋習。蛔類乘人之虗，仍是怨習。並皆可知。
由慠慢故，妄言天生萬物本以養人，取諸眾生血肉充食，故今報為食類。又慢習陵人，今乃以肉充食，則受陵斯極也。
服類者，蚕蟲及諸皮毛可為衣服，牛馬可以乘服。由昔誑人，今以此償債也。
應類者，社燕寒鴻之屬，應時而來。此由計時計方種種邪見之餘習也。
休徵者，嘉鳳祥麟，乃至鵲噪報喜之類。由昔枉人成罪，故今報人善事以酬之也。
循類者，猫犬之屬。由昔貪黨訟人，今故依順人也。
各言多為者，舉其大概言之，正顯不必盡然之意。
阿難，是等皆以業火乾枯，酬其宿債，傍為畜生，此等亦皆自虗妄業之所招引，若悟菩提，則此妄緣本無所有。如汝所言寶蓮香等，及瑠璃王、善星比丘，如是惡業本自發明，非從天降，亦非地出，亦非人與，自妄所招，還自來受。菩提心中，皆為浮虗妄想凝結。
由惑火故成業火，由業火故感報火。今言業火乾枯者，惡業如薪，薪不盡則火不息，以果從因而言之也。若悟菩提，先轉惑火以為智火，則一切業薪當下燒盡，何俟地獄報火所燒？惟其迷菩提為煩惱，所以迷解脫為惡業、迷法身為苦報也。然而煩惱之性不離菩提，惡業之性何殊解脫？苦報之性豈外法身？故曰菩提心中皆為浮虗妄想凝結，譬如迷空作華、結水成氷耳，豈於空外有華、水外有氷也哉！
四示人趣三：初總標，二別顯，三結示。
復次阿難，從是畜生酬償先債，若彼酬者分越所酬，此等眾生還復為人，反徵其剩。如彼有力，兼有福德，則於人中不捨人身，酬還彼力。若無福者，還為畜生，償彼餘直。阿難當知，若用錢物，或役其力，償足自停。如於中間殺彼身命，或食其肉，如是乃至經微塵劫，相食相誅，猶如轉輪互為高下，無有休息。除奢摩他，及佛出世，不可停𥨊。
此明三惡趣中復還人道之相，并詳示殺業難停以警迷也。尅論人道，亦三差別。一是五戒及中品十善為因，直尅其果。二是從勝類中來，謂天仙等。三是從惡道中來，復有四類，所謂地獄、鬼、畜及阿修羅。今但約畜生復形人道，亦是一往略言之耳。就互償中有二差別：一償力，二償殺。償力又二：一有福力，即於人身中償。二無福力，還為畜生償之。償殺亦二：一為畜生相食，二於人中相誅。又人既殺畜，畜亦害人。
唯此相食相誅之業，結怨連仇，終無自停之日。除是修行一心三止，永超生死，方可停𥨊；或是諸佛出現於世，以不思議大慈悲力、大神通力，為之解怨釋結，亦可停𥨊。捨此二途，縱經塵劫，常如轉輪。然而奢摩他路殊不易臻，諸佛出世懸遠難值，可不哀哉！可不畏哉！
汝今應知，彼梟倫者，酬足復形，生人道中，參合頑類。
彼咎徵者，酬足復形，生人道中，參合異類。
彼狐倫者，酬足復形，生人道中，參於庸類。
彼毒倫者，酬足復形，生人道中，參合狠類。
彼蛔倫者，酬足復形，生人道中，參合微類。
彼食倫者，酬足復形，生人道中，參合柔類。
彼服倫者，酬足復形，生人道中，參合勞類。
彼應倫者，酬足復形，生人道中，參於文類。
彼休徵者，酬足復形，生人道中，參合明類。
彼循倫者，酬足復形，生人道中，參於達類。
人道自有正因，所謂五戒十善。今是酬足復形，故皆云參合也。贪故愚頑，所謂利令智昏。婬故妖異，所謂亂倫滅理。多詐故庸鄙可賤。懷瞋故狠毒不仁。懷怨故陋劣輕微，不齒於人。慠慢故自失威力，柔弱可欺。誑他故勞形酬債。邪見故巧飾文詞，枉習故小慧明察，訟習故世事敏達，此非經天緯地之文、仰觀俯察之明、聰明聖智之達也。
阿難，是等皆以宿債畢酬，復形人道，皆無始來業計顛倒，相生相殺，不遇如來，不聞正法，於塵勞中法爾轉輪。此輩名為可憐愍者！
雖則復形人道，還於人道起惑造業，不久又墮苦輪。由婬欲故相生，由殺盜故相殺。譬如揑目，亂華發生，誠可憐也。修心之士，可不以斷業計為急務哉！
五示仙趣三：初總標，二別顯，二結示。
阿難，復有從人不依正覺修三摩地，別修妄念，存想固形，遊於山林人不及處，有十種仙。
言復有從人等者，意顯進趣菩提，惟有人道為易，今既幸得人身，又復稍知修進，乃不依正覺修三摩地，而別修妄念，甚可惜也。不依正覺，謂不以正覺為本修因。不修三昧，謂不以首楞嚴定上趨極果。別修妄念，正顯除佛法外，決無真修。存想固形，正顯仙雖十種，宗趣是同，總不出於固其妄形而已。形有二種，一浮塵根，二勝義根。若欲并肉身而常存，則是固浮塵形。若欲捨凡軀而蛻化，則是固勝義形，計此勝義諸根以為本命元神，而不知其如頻伽瓶，秪是生死幻妄色法，非實我也。
阿難，彼諸眾生，堅固服餌而不休息，食道圓成，名地行仙。
堅固草木而不休息，藥道圓成，名飛行仙。
堅固金石而不休息，化道圓成，名遊行仙。
堅固動止而不休息，氣精圓成，名空行仙。
堅固津液而不休息，潤德圓成，名天行仙。
堅固精色而不休息，吸粹圓成，名通行仙。
堅固呪禁而不休息，術法圓成，名道行仙。
堅固思念而不休息，思憶圓成，名照行仙。
堅固交遘而不休息，感應圓成，名精行仙。
堅固變化而不休息，覺悟圓成，名絕行仙。
堅固服餌者，服延生物，不忌烟火，故但得長壽，名地行仙。
堅固草木者，不用烟火，但飡松柏黃精之類，故身能輕舉，名飛行仙。
堅固金石者，用五金五石以鍊外丹，故能化形易骨，攝土點石，遊戲人間，名遊行仙。
堅固動止者，調氣固精，遺形涉空，故氣精圓成，名空行仙。
堅固津液者，鼓天池，咽津液，不交世欲，故令肌膚若氷雪，綽約若處子，與天無異，名天行仙。
堅固精色者，吸風飲露，採取日月精華，故能通於造化，名通行仙。
堅固呪禁者，專精術法，故能役使鬼神，顯其道力，名道行仙。如此方張道陵之流。又依內教蜜部，亦有誤成此者。
堅固思念者，或存想頂門而出神，或繫心丹田而鍊氣，或送想蓬萊而委蛻，澄凝精思，久能照應，故名為照行仙。
堅固交遘者，以心為離火，腎為坎水，降火提水，令其交遘以成仙胎，故感應圓成，名精行仙。
堅固變化者，謂存想變化之理，心隨邪悟，故能起大變化，其行超絕，名絕行仙。
夫此十仙，雖復高下不同，一一皆云堅固而不休息，方得圓成，則其修鍊功夫，殊亦非易易者。乃所成妄果，不過壽千萬歲。倘將此全副精神，依於正覺修三摩地，豈不能頓階常住乎？譬如不龜手藥，但洴䌟纊；又如夜明之珠，用彈黃雀，亦可歎也！
阿難，是等皆於人中鍊心，不修正覺，別得生理，壽千萬歲，休止深山，或大海島，絕於人境。斯亦輪迴妄想流轉，不修三昧，報盡還來，散入諸趣。
雖鍊心而不修正覺，是故迷無生而別得生理也。仙報既盡，依舊隨業流轉，散入諸餘六趣矣，何足貴耶？
六示天趣二：初別示諸天，二總結虗妄。
初中三：初欲界，二色界，三無色界。
初又三：初總標欲天之因，二別示六天之相，三結成欲界之名。
阿難，諸世間人，不求常住，未能捨離妻妾恩愛。
不求常住者，無有出世智慧，此三界之通惑也。未能捨離妻妾恩愛者，不修出世戒定，此欲界之別惑也。由此二惑，所以常為欲界所繫。
二別示六天之相即為六：初四天王天，六他化自在天。
於邪婬中心不流逸，澄鎣生明，命終之後鄰於日月，如是一類名四天王天。
欲界諸天同以上品十善為因，今獨舉邪婬一事者，由此婬欲正是生死根本，故單約此以論昇沉，其餘可例知也。據正法念處經，不殺功德增上，能生此天。今於邪婬心不流逸，則不殺功德不俟言矣。言四天王者，東方持國為乾闥婆王；南方增長，為鳩槃荼王；西方廣目，為龍王；北方多聞，為夜叉王。此天離人間地四萬二千由旬。身長拘盧舍四分之一，當此間周尺七十五丈。以人間五十年為一晝夜，壽五百歲，計人間數，則是九百萬年。亦復有中夭者，死時五衰相現，甚太苦惱。
於己妻房婬愛微薄，於淨居時不得全味，命終之後超日月明，居人間頂，如是一類名忉利天。
正婬亦薄，故超前天。據正法念處經，不殺不盜功德增上，能生此天。居人間頂，即指須彌山頂，今望之而蒼蒼者是也。離地八萬四千由旬，共有三十三天，謂四方各有八天宮殿，并中間帝釋天王宮殿，並列而居，故名三十三天。天身皆長半拘盧舍，當周尺一百五十丈。帝釋身長一拘盧舍，與兜率天身相等，由其過去偏修恭敬業故。以人間百年為一晝夜，壽一千歲，計人間數則是三千六百萬年。亦有中夭及五衰相現之苦，以下四天並同。
逢欲暫交，去無思憶，於人間世動少靜多，命終之後，於虗空中朗然安住，日月光明上照不及，是諸人等自有光明，如是一類名須𦦨摩天。
動少靜多，即是兼學坐禪，故能超地居而成空居也。據正法念處經，不殺不盜不邪婬功德增上，能生此天。離此間地去十六萬由旬，有地如雲，朗然安住，但以蓮華開合而為晝夜，名須𦦨摩，亦云夜摩，此翻時分，亦翻妙善也。身長周尺二百二十五丈，以人間二百年為一晝夜，壽二千歲。
一切時靜，有應觸來，未能違戾，命終之後上升精微，不接下界諸人天境，乃至劫壞三災不及，如是一類名兜率陀天。
一切時靜，已成欲界中定，故能不接下界諸人天境，此通指外院而言之也。乃至劫壞三災不及，別指內院言之。兜率陀，亦云覩史，此翻知足，亦翻妙足。據正法念處經，身三口四善戒功德增上，能生此天。離此間地去三十二萬由旬，有地如雲，於上安住。身長周尺三百丈。以人間四百年為一晝夜，壽四千歲。
我無欲心，應汝行事，於橫陳時味如嚼蠟，命終之後生越化地，如是一類名樂變化天。
嚼蠟以喻無味，此是既成欲界中定，進修未到地定之境界也。越化者，超越下地，能為變化，故名樂變化天，亦名化樂，梵稱須洹密陀也。離此間地去六十四萬由旬，有地如雲，於上安住。身長三百七十五丈，以人間八百年為一晝夜，壽八千歲。
無世間心，同世行事，於行事交，了然超越，命終之後徧能出超化無化境，如是一類名他化自在天。
於行事交了然超越，即是已成未到地定，并嚼蠟之味而亦無也。超化境謂超第五樂變化天，超無化境謂超前之四天。梵語婆舍拔提，此云他化自在。離此間地去一百二十八萬由旬，有地如雲，於上安住。身長四百五十丈，以人間一千六百年為一晝夜，壽一萬六千歲。又魔王宮殿亦在此天，或云在欲色二界中間，別有魔宮也。
阿難，如是六天，形雖出動，心迹尚交，自此以還，名為欲界。
形雖出動，言出於人間散動境界也。心迹尚交，言下四天，心迹俱交；化樂、他化，心雖不交而迹尚交。此約因中言之。若約果言，則四王與人間同；忉利二根相到，但出風氣，無有不淨；夜摩相拘為欲，兜率執手為欲，則是心迹俱交。化樂共笑為欲，他化相視為欲，則是心交而迹不交。然雖因中果上輕重各殊，總未離男女欲愛，故同名欲界也。
二色界三：初總出其因，二別明其相，三總結其名。
阿難，世間一切所修心人，不假禪那，無有智慧，但能執身不行婬欲，若行若坐想念俱無。
此總明四禪之因也。以其能伏下地思惑，亦名修心。以其不修出世妙定，故云不假禪那。以其不修出世妙慧，故云無有智慧。以其不修出世妙戒，但修世間事戒事禪，故云但能執身不行婬欲、若行若坐想念俱無也。夫不行婬欲，則身恒清淨，十善事戒成就。想念俱無，則心亦清淨，十支功德發生。而不名出世妙戒妙定者，以是舊醫之法，凡夫外道所能建立，非是如來所結波羅提木叉故也。客戒、客定、客慧台宗辨之頗詳，人都忽而不察，亦可慨矣。
二別明其相即為四：初明初禪，至四明四禪。
愛染不生，無留欲界，是人應念身為梵侶，如是一類名梵眾天。
欲習既除，離欲心現，於諸律儀愛樂隨順，是人應時能行梵德，如是一類名梵輔天。
身心妙圓，威儀不缺，清淨禁戒，加以明悟，是人應時能統梵眾，為大梵王，如是一類名大梵天。
阿難，此三勝流，一切苦惱所不能逼，雖非正修真三摩地，清淨心中諸漏不動，名為初禪。
清淨離欲，故名為梵。梵眾，即是梵民。律儀，亦指世間微細禁戒，非必是佛戒也。梵輔，即是梵臣。心既離欲，身順律儀，故曰身心妙圓。此妙圓字，特就彼天言之，遠離欲界一切麤濁，名之為妙；較前二天功德滿足，名之為圓。加以明悟者，即是修於四無量心成就，故得為梵王也。言勝流者，展轉勝下地故。下皆仿此。一切苦惱，即指欲界八苦。諸漏二字，亦指欲界思惑也。
禪者，梵語具云禪那，此翻靜慮。靜則不同欲界之散動，慮則不同四空之昏昧，故亦名等持也。初禪於九地中，名離生喜樂地，謂離欲界雜惡趣生，得清淨樂，律中喻以巧浴潤漬也。
吳興曰：初禪修五法，離五盖，成五支，具八觸、十功德相。五法者，欲、念、精進、慧、一心。五盖者，貪欲、瞋恚、睡眠、掉、悔、疑。五支者，覺、觀、喜、樂、一心。八觸者，動、癢、涼、暖、輕、重、澀、滑。復有八觸，掉、猗、冷、熱、浮、沉、堅、軟。此八雖與前觸大同，若約分別不無小異，合而言之，名十六觸。十功德者，一定、二空、三明淨、四喜悅、五樂、六善心、七知見明了、八無累解脫、九境界現前、十心調柔軟。梵眾天壽二十小劫，身半由旬。梵輔天壽四十小劫，身一由旬。大梵天壽六十小劫，身一由旬半，貌如童子，身白銀色，衣黃金衣，禪悅為食。
又起世因本經云：色界天不著衣服，如著不異。頭雖無髻，如著天冠。無男女相，形惟一種。
法苑珠林云：大梵天無別住處，但於梵輔有層臺，高顯嚴博，大梵天王獨於上住，以別羣下。於此三天之中，梵眾是庶民，梵輔是臣，大梵是君。唯此初禪有其君臣民庶之別，自此以上，悉皆無也。今按後文四禪四位天王，及華嚴經亦有二禪、三禪天王等，則知此說亦未盡然矣。
劫盡火災得至此天，由其內有覺觀火故。
阿難，其次梵天統攝梵人，圓滿梵行，澄心不動，寂湛生光，如是一類名少光天。
光光相然，照耀無盡，映十方界遍成琉璃，如是一類名無量光天。
吸持圓光，成就教體，發化清淨，應用無盡，如是一類名光音天。
阿難，此三勝流，一切憂懸所不能逼，雖非正修真三摩地，清淨心中麤漏已伏，名為二禪。
圓滿梵行，牒前梵王而言之也。澄心不動，謂并離其覺觀二支，成就內凈、喜、樂、一心四支功德也。映十方界，且指中千世界為十方也。光為教體，喻如人世以音為教，故名光音，非謂光實有聲也。
初禪有覺有觀，故有憂懸，亦名麤漏。今覺觀俱離，則憂懸不逼，而麤漏已伏，名定生喜樂地，謂有定水潤澤其心，律中喻以山頂之泉也。八觸、十功德亦同初禪，但從內淨俱發為異。少光壽二大劫，身二由旬。無量光壽四大劫，身四由旬。光音壽八大劫，身八由旬。火災不到，水災得至，由其內心有喜水故。
阿難，如是天人圓光成音，披音露妙，發成精行，通寂滅樂。如是一類名少淨天。
淨空現前，引發無際，身心輕安，成寂滅樂，如是一類名無量淨天。
世界身心一切圓淨，淨德成就，勝託現前，歸寂滅樂，如是一類名徧淨天。
阿難，此三勝流，具大隨順，身心安隱得無量樂，雖非正得真三摩地，安隱心中歡喜畢具，名為三禪。
此第三禪具有五支功德：一捨、二念、三慧、四樂、五一心。蓋離前喜動而生淨樂，此樂非境，乃出乎淨性，恬澹寂靜，故名寂滅樂耳，非是無漏寂滅樂也。出其永離喜動，名為安隱心中。由其得無量樂，仍名歡喜畢具。此離喜妙樂地，世間之樂更無過者，律中喻以蓮華出地而未出水，根、莖、華、葉無不潤漬也。少淨天壽十六大劫，身長十六由旬。無量淨壽三十二大劫，身三十二由旬。徧淨壽六十四大劫，身六十四由旬。水火二災不到，風災得至，由其未離出入息故。
四明四禪又二：初明凡夫四天，二明不還五天。
阿難，復次天人不逼身心，苦因已盡，樂非常住，久必壞生，苦樂二心俱時頓捨，麤重相滅，淨福性生，如是一類名福生天。
捨心圓融，勝解清淨，福無遮中，得妙隨順，窮未來際，如是一類名福愛天。
阿難，從是天中，有二岐路。若於先心無量淨光福德圓明，修證而住，如是一類名廣果天。
若於先心雙厭苦樂，精研捨心相續不斷，圓窮捨道身心俱滅，心慮灰凝經五百劫，是人既以生滅為因，不能發明不生滅性，初半劫滅，後半劫生。如是一類，名無想天。
阿難，此四勝流，一切世間諸苦樂境所不能動，雖非無為真不動地，有所得心功用純熟，名為四禪。
苦因已盡，結上三禪之德。久必壞生，顯彼三禪之過。苦樂二心以下，方顯四禪正行。此禪具有四支功德：一不苦不樂、二捨、三淨、四一心也。窮未來際者，言其福性益增，壽倍初天而已，非真盡未來際也。福德圓明修證而住者，謂以四無量心熏禪福德，離下地染也。廣果者，廣大福德所感之果也。無想天者，於四百九十九劫之中六想不行，如冰夾魚、如石壓草也。
此名捨念清淨地，律中喻以沐浴被新淨衣，又如密屋中燈。他經福生，或名無雲。言無雲者，下雖空居，猶依雲住，此天果報虗妙，并雲相而亦無也。福生壽一百二十五大劫，身一百二十五由旬。福愛壽二百五十大劫，身二百五十由旬。廣果、無想，皆壽五百大劫，身五百由旬。火水風災皆不能到。法苑珠林云：無想天亦無別所，但與廣果同皆一處，以是外道所居，故分二種別名。
阿難，此中復有五不還天，於下界中九品習氣俱時滅盡，苦樂雙亡，下無卜居，故於捨心眾同分中安立居處。
阿難，苦樂兩滅，斗心不交，如是一類名無煩天。
機括獨行，研交無地，如是一類名無熱天。
十方世界妙見圓澄，更無塵象一切沉垢，如是一類名善見天。
精見現前，陶鑄無礙，如是一類名善現天。
究竟羣幾，窮色性性，入無邊際，如是一類名色究竟天。
阿難，此不還天，彼諸四禪四位天王，獨有欽聞，不能知見；如今世間曠野深山聖道場地，皆阿羅漢所住持故，世間麤人所不能見。
梵語阿那含，此云不還，此之五天，皆三果聖人寄居處也。下界，指欲界。習氣，指思惑。九品習氣俱滅，此於欲界無續生業，不可卜居也。苦樂雙亡，則於初、二、三禪無續生業，不可卜居也。捨心眾同分者，即指第四禪天，通名捨念清淨地故。由其上界思惑未盡，所以須向此中安立居處也。
斗心，即雙捨苦樂之心。機括，即苦樂兩忘之心。盛熱名煩，微煩名熱。十方世界，統指大千國土言之。塵象沉垢，指四禪中定慧之障。陶鑄無礙，言其定慧精明，融鍊自在也。究竟者，研窮之義。幾者，動之微。研窮多念至於一念，故曰究竟羣幾。窮色性性者，窮亦究竟之義。心既熏多至少，色亦窮麤至微，窮彼色性之性，隣於空無邊際。此為色界最頂，故名色究竟天。
幽溪曰：初無煩天，即雜修下品，謂行人先入四禪定已，於此定中先起多念無漏心相續現前，次起多念有漏心相續現前，又起多念無漏心相續現前，如是漸漸滅至二念無漏、二念有漏、二念無漏，時名雜修加行成滿。次起一念無漏、一念有漏、一念無漏，至此名為根本成滿。由此有漏無漏間雜修故，名為雜修，亦名夾熏禪，以用無漏夾熏有漏，色定轉明，果報轉勝。由此資故業故，從廣果沒，便生無煩天也。稍離定障，名為無煩，煩即是障，障即苦樂兩斗也。
次無熱天，即雜修中品，有六心，用前下品三心為加行，更引三心，一念無漏、有漏、無漏為根本，資其故業，從廣果沒，能超無煩，生於無熱天。蓋前斗心雖不交於苦樂，猶有不交者在。今則機括獨行，研交者無地，則其熱亦無。
三善見，即雜修上品，有九心，用前六心為加行，更起三心為根本，資其故業，從廣果沒，生善見天。無漏功著，定慧障亡，故能十方世界妙見圓澄，名善見天。葢前天雖無熱，猶有機栝獨行者在，不得稱為善見。今則獨行，機括亦無，十方世界惟一妙見也。
四善現，即雜修上勝品，有十二心，用前九心為加行，更引三心為根本，資於故業，超三生四。蓋前雖善見，未能轉變自在。今既無塵象沉垢，猶如陶師著少泥於輪上，一撥便轉，大小器具隨行施設，無所不可，能超十四變化自在，故名善現。
五色究竟，即雜修上極品，有十五心，用前十二心為加行，更引三心為根本，資於故業，能超四天，生色空竟。
無煩壽一千大劫，身一千由旬。無熱壽二千大劫，身二千由旬。善見壽四千大劫，身四千由旬。善現壽八千大劫，身八千由旬。色究竟天壽一萬六千大劫，身一萬六千由旬。結中云四位天王不能知見者，由其凡聖異途故也。然據起世等經，則五不還天，倍倍居上。若據此經文意，似與四禪同在一處，而凡聖自殊途耳。恐亦如方便之與同居，具有橫竪二論，不可偏執一途也。詳之。
問曰：彼之天王既是菩薩，云何不能知見三果境耶？
答曰：惟其菩薩示現，所以迹同諸天，相與欽聞五不還天，生其出世善根也。
三總結其名。
阿難，是十八天，獨行無交，未盡形累，自此已還，名為色界。
獨行無交，言其無有情欲，異欲界也。未盡形累，言其尚有色質，異四空也。故總名為色界。
三無色界五：初簡去迴心不入，二別明四空天相，三更判凡聖二類，四總辨王民不同，五結成無色名自。
復次阿難，從是有頂色邊際中，其間復有二種岐路。若於捨心發明智慧，慧光圓通，便出塵界，成阿羅漢，入菩薩乘，如是一類名為迴心大阿羅漢。
此先明色究竟中，一類利根之人慧性增上者，不入四空處也。并下一類鈍根入四空者，共名二種岐路。
若在捨心，捨厭成就，覺身為礙，銷礙入空，如是一類名為空處。
諸礙既銷，無礙無滅，其中唯留阿賴耶識，全於末那半分微細，如是一類名為識處。
空色既亡，識心都滅，十方寂然，逈無攸往，如是一類名無所有處。
識性不動，以滅窮研，於無盡中發宣盡性，如存不存，若盡非盡，如是一類名為非想非非想處。
若在捨心句，總指捨念清淨眾同分地言之。雖似獨說鈍根那含，其實兼攝廣果、無想凡夫外道，故長水曰：捨心有二：一者若於有頂，用無漏道斷惑入空，即樂定那舍也。二者若於廣果，用有漏道伏惑入空，即凡夫外道也。斯言得之。
阿賴耶識，此云藏識，具有能藏、所藏、執藏義，故名阿賴耶，即第八識。末那，此翻染汙，即第七識。此第七識，無始以來，妄執第八識之見分為內自我。今言全於末那，正顯俱生我執全在，分毫不曾伏斷也。半分微細者，指第六識，無復外塵可緣，獨有內緣之半分猶在，其相微細，不但非色，亦且非空，故以此為識處也。
識心都滅，則并其第六識之內緣者亦伏，故名無所有處。
第八識性，從來不動，不可斷滅。今以妄滅之心，強加窮研，於此無盡性中，虗妄發宣盡性，故使第八識性，如存而不存，以其不可見故；第七識我之心，若盡而非盡，以其執此生死妄想誤為真實，未斷非非想處愛故。此則但離下地粗想，故名非想；不達妄想無性，不入泥洹真無想道，故名非非想也。
空處壽二萬大劫，識處壽四萬大劫，無所有處壽六萬大劫，非非想處壽八萬大劫。
此等窮空，不盡空理，從不還天聖道窮者，如是一類名不迴心鈍阿羅漢。若從無想諸外道天，窮空不歸，迷漏無聞，便入輪轉。
此等窮空，言既以空而滅色，復以識而滅空，又以無所有而滅識，又以非想非非想而滅無所有，則於空境，可謂竭盡心力矣。然空理不居色外，今既離色求空，豈盡空理？此鈍根那含與凡夫外道，所以同歸迷悶也。但此中若從不還天聖道窮者，直待非非想處八萬大劫壽滿，方出三界，生方便有餘穢土，名不迴心鈍阿羅漢。若從無想諸外道天及廣果凡夫來者，則一味求空，不知迴頭觀察真空道理，名為窮空不歸。此乃迷有漏天作涅槃想，既不聞出世真正法門，則報盡還墮，隨其夙業，依舊輪轉於七趣矣。
阿難，是諸天上各各天人，則是凡夫業果酬答，答盡入輪。彼之天王，即是菩薩遊三摩提，漸次增進，迴向聖倫所修行路。
此文宜在下科之後，乃是通結三界之文。今既錯簡在此，另作一科釋之。是諸天上者，總指欲界六天、色界十三及無色四，惟除五不還天，非此所指，以非凡夫酬業處故。言菩薩所修行路者，如華嚴經，三地多作帝釋天王，四地多作夜摩天王，乃至八地多作小千世界梵王，九地多作中千世界梵王，十地多作大千世界大梵天王等是也。
孤山曰：遊三摩提者，以菩薩善入出住百千三昧，故住此定而為天王。九次第定名善入，師子奮迅名善出，超越三昧名善住，一一皆能深達實相，號首楞嚴。
阿難，是四空天，身心滅盡，定性現前，無業果色，從此逮終，名無色界。
色蘊銷亡，名身滅盡。四蘊精微，名心滅盡。定性現前者，仍有定果色也。無業果色者，凡外肉天二眼所不能見，所以名為無色界也。從此逮終者，言此外更無別天，當知三界虗妄之相，終於此矣。
初別示諸天竟。
此皆不了妙覺明心，積妄發生，妄有三界，中間妄隨七趣沉溺，補特伽羅各從其類。
補特伽羅，此翻有情，亦翻數取趣，謂諸有情起惑造業，隨趣受生，於三界中數數有所取著也。
復次阿難，是三界中，復有四種阿修羅類。若於鬼道，以護法力，乘通入空，此阿修羅從卵而生，鬼趣所攝。
若於天中，降德貶墜，其所卜居鄰於日月，此阿修羅從胎而出，人趣所攝。
有修羅王，執持世界，力洞無畏，能與梵王及天帝釋、四天爭權，此阿修羅因變化有，天趣所攝。
阿難，別有一分下劣修羅，生大海心沉水穴口，旦遊虗空，暮歸水宿，此阿修羅因濕氣有，畜生趣攝。
阿修羅，具如前釋。鬼道護法力者，是其先因，此由善力而升者也。天中降德，亦是先因，此由業力而墮者也。執持世界者，亦能驅役鬼神，禍福人間。但其權不及天，故每怒而爭之。本與帝釋爭權，而四王常為帝釋先鋒，或時帝釋不勝，亦求梵王等助力也。此即修羅中王，其居皆在須彌山下大海之中，彼下劣修羅，則其所統之人民耳。
孤山曰：若依七趣優劣，則修羅在人趣下。今為攝屬不定，故在其後。幽溪曰：六道攝屬，各有定處，惟修羅攝屬四趣者，不特顯果報之有四種，將是每一種下，亦雜具四因，惟觀何因為多，以墮其趣。如中品十惡為鬼道因，下品十惡為畜道因。中品十善為人道因，上品十善為天道因。若善惡業鈍，則隨受鬼畜人天之報。其或倐焉為善、倐又為惡，倐焉而下、倐又為上，或善惡交戰於一生，或上下交攻於一念，況復心懷猜忌，事欲勝他，故令垂終受報，強者先牽，或為鬼道而卵生，乃至或為畜道而濕生。然雖為鬼道，又能乘通入空；雖為畜道，又能旦遊虗空；非兼人天福乎？至於人天二趣攝者，雖居鄰日月，力洞無畏，仍有苦具日夜三時，非兼鬼畜罪乎？故諸天與修羅戰時，每以人間善惡多少而卜勝負。善多則天勝，不善多則修羅勝。一日方相戰，而天帝乍勝乍負者再，正緣世有一人，欲為善而怱有惡念間之，欲為惡而又有善念間之。由其持疑未決，故令天帝若此。每見今之為行者，是非美惡雜糅神襟，猜忌之念容存，好勝之心不免，亦當以是而為戒也！
二別示七趣竟。
三結示勸修二：初結示迷妄，二舉悟勸修。
初中二：初結成妄果本空，二重示妄因顛倒。
阿難，如是地獄、餓鬼、畜生、人及神仙、天洎修羅，精研七趣，皆是昏沉諸有為相，妄想受生，妄想隨業，於妙圓明無作本心，皆如空華，元無所著，但一虗妄，更無根緒。
精研者，微細推窮也。昏沉是惑，有為是業，受生、隨業是其果報，所謂惑、業、苦三，如惡叉聚也。苦即法身，故名為妙；惑即般若，故曰圓明；業即解脫，故名無作。是知妙圓明無作本心，猶如太空；惑、業、苦三，均為花相，故曰但一虗妄更無根緒也。既稱元無所著，則知虗妄七趣，元不礙於佛體真實。既稱更無根緒，則知此道非本來有矣。
阿難，此等眾生不識本心，受此輪迴，經無量劫不得真淨，皆由隨順殺盜婬故。反此三種，又則出生無殺盜婬。有名鬼倫，無名天趣，有無相傾，起輪迴性。
出生無殺盜婬，正指舊醫十善戒法，及欣厭事禪而言之也。有名鬼倫者，現在即是三惡趣因，將來決招三惡趣果也。無名天趣者，現在即是三善趣因，將來決招三善趣果也。對有說無，對無成有，不達出世妙戒、妙定、妙慧，則終於輪迴而已。所謂一翳有目空華亂墜者，非耶？是知空本無華，雖不須掃；目中有翳，還賴金錍矣！
二舉悟勸修二：初正舉悟境，二結勸真修。
若得妙發三摩提者，則妙常寂，有無二無，無二亦滅，尚無不殺不盜不婬，云何更隨殺盜婬事？
妙發三摩提，言出世妙戒，依於首楞嚴王三昧而開發也。妙戒若發，則波羅提木叉戒即無漏戒故常，即是禪戒故寂，猶向所云婬機身心俱斷、斷性亦無等也。有無二無，故不墮凡夫地。無二亦滅，故不墮二乘地。斯則并其不殺不盜不婬之相尚不可得，云何更有殺盜婬事耶？得此一語，方知無相妙戒不是破戒，倘有殺盜婬事，仍是鬼倫而已。無慚之輩，其可籍口乎哉？
阿難，不斷三業，各各有私，因各各私，眾私同分非無定處，自妄發生，生妄無因，無可尋究。汝勗修行，欲得菩提，要除三惑。不盡三惑，縱得神通，皆是世間有為功用，習氣不滅，落於魔道，雖欲除妄，倍加虗偽，如來說為可哀憐者。汝妄自造，非菩提咎。作是說者名為正說，若他說者即魔王說。
各各有私，即別業也。眾私同分，即彼相似別業所同感之依界也，從此便有七趣定處。此諸別業及諸定處，總是自妄發生。而生妄更無別因，是故無可尋究，但須除其心中三惑，則因窮果盡。譬如翳除則華自滅，華滅則空自呈矣！三惑者，即婬心、殺心、偷心也。由惑起業，故必斷惑，方除妄根耳。
大章第五廣示七趣竟。
六、借無聞比丘為語端，而備明五陰魔境，意顯若無中道妙慧，并失中道妙戒也。由無相似中道慧，所以或墮魔境而破戒，或墮外道而破見，破戒破見，總是違犯波羅提木叉。由無分證中道慧，所以或成聲聞，或成緣覺，而破菩提心戒。故云無慧并無戒。
文分為二：初正明禪境，二更斷餘疑。
初中三：初結前生後，二時眾佇誨，三總別開示。今初即時，如來將罷法座，於獅子牀攬七寶几，迴紫金山，再來凭猗，普告大眾及阿難言：汝等有學緣覺、聲聞，今日迴心趣大菩提無上妙覺，我今已說真修行法。汝猶未識修奢摩他、毗婆舍那微細魔事，魔境現前，汝不能識，洗心非正，落於邪見。或汝陰魔、或復天魔、或著鬼神、或遭魑魅，心中不明，認賊為子。又復於中得少為足，如第四禪無聞比丘，妄言證聖，天報已畢，衰相現前，謗阿羅漢，身遭後有，墮阿鼻獄。汝應諦聽，吾今為汝子細分別。
此禪那中所現魔境，非一切智莫能辨識，故今迴紫金身，無問自說，乃是最後深慈也。洗心非正，謂不能以正法洗心。幽溪曰：洗心有二義：一凡修禪，先須洗滌先心，從前所有邪惡知見，悉從懺斷。猶如除去毒蜜，灰香蕩滌，方貯甘露。一有不盡，便為致魔之端。二者所修圓頓止觀，乃是洗煩惑之慧水，不與三止三觀相應，便為非正，即落魔道也。
或汝陰魔等者，通則五十重境，皆名陰魔，並依五陰起故。別則色陰十境，但是陰中自現，止名陰魔；受陰十境，則有外魔入心，兼遭魑魅；想陰十境，兼有天魔，及著鬼神；行、識二十重境，皆是得少為足之流類也。又摩訶止觀廣明十境：一陰界入、二煩惱、三病患、四業相、五魔事、六禪定、七諸見、八上慢、九二乘、十菩薩。惟陰界入是初心所常觀境，餘之九境待發方觀，不發不觀。今以二十五境而為圓通之門，正是初心常觀陰界入也。此五陰境，具有煩惱、業相、魔事、禪定、諸見、上慢及二乘境，惟缺病患及菩薩耳。然偏教菩薩亦可合於二乘境中，而總示云：當處禪那覺悟無惑，則彼魔事無奈汝何，正所謂待發方觀，不發不觀者也。
阿難起立，并其會中同有學者，歡喜頂禮，伏聽慈誨。
三總別開示三：初總明魔事之由，二別顯境發之相，三結勸欽誨遵修。
初中二：初正明魔動因由，二勸誡迷悟得失。
佛告阿難及諸大眾：汝等當知，有漏世界十二類生本覺妙明覺圓心體，與十方佛無二無別。由汝妄想迷理為咎，癡愛發生，生發徧迷故有空性，化迷不息有世界生。則此十方微塵國土非無漏者，皆是迷頑妄想安立。當知虗空生汝心內，猶如片雲點大清裏，況諸世界在虗空耶？
汝等一人發真歸元，此十方空皆悉銷殞，云何空中所有國土而不振裂？汝輩修禪飾三摩地，十方菩薩及諸無漏大阿羅漢心精通㳷，當處湛然。一切魔王及諸鬼神、諸凡夫天，見其宮殿無故崩裂，大地振坼，水陸飛騰，無不驚慑。凡夫昏暗，不覺遷訛。彼等咸得五種神通，唯除漏盡，戀此塵勞，如何令汝摧裂其處？是故鬼神及諸天魔魍魎妖精，於三昧時僉來惱汝。
飾，莊嚴也。以功德智慧莊嚴法身，則修德有功，性德方顯，故與菩薩羅漢心精㳷湛也。凡夫昏暗不覺遷訛者，譬如人在大舟之中，舟行人尚不覺，況世界震動，凡夫那知？餘皆如文。
二勸誡迷悟得失二：初勸悟則成得，二誡迷則成失。
然彼諸魔雖有大怒，彼塵勞內，汝妙覺中，如風吹光，如刀斷水，了不相觸。汝如沸湯，彼如堅氷，暖氣漸隣，不日消殞。徒恃神力，但為其客。成就破亂，由汝心中五陰主人，主人若迷，客得其便。當處禪那，覺悟無惑，則彼魔事無奈汝何！陰銷入明，則彼群邪咸受幽氣，明能破暗，近自銷殞，如何敢留擾亂禪定？
此中凡舉四喻：一者風吹光，二者刀斷水，但是不動不傷，明其無害而已；三者湯消氷，四者明破暗，則不惟無害，又能轉魔界為佛界矣！修心之士，其可不自勉乎？
若不明悟，破陰所迷，則汝阿難必為魔子，成就魔人。如摩登伽殊為眇劣，彼唯呪汝破佛律儀，八萬行中秪毀一戒，心清淨故尚未淪溺。此乃隳汝寶覺全身，如宰臣家忽逢籍沒，宛轉零落，無可哀救。
一切境界皆依陰發，故但云被陰所迷，以離五陰則無天魔鬼神可得故也。籍沒者，沒其屬籍。
二別明境發之相五：初明色陰境，五明識陰境。
初中三：初總示陰相，二別明發相，三結過勸示。
初又四：初牒示圓通正行，二正示色陰區宇，三懸示色陰盡相，四結示本惟妄想。
阿難當知，汝坐道場，銷落諸念，其念若盡，則諸離念一切精明，動靜不移，憶忘如一，當住此處入三摩地。
道場者，修道之場。若據佛世及末世利根，止取可安居處便為道場。若欲事理並修，尅期取證，則指三七壇儀之後，即於此處修三摩地，乃至端坐安居經一百日，名為坐道場也。
銷落諸念，即入流亡所正修功夫，以一心圓頓止觀，隨觀一境，銷落五陰生死情計。譬如大冶鑄金，故名為銷；令彼垢除，故名為落。
其念若盡，通則從觀行盡至究竟盡，別則且約觀行名盡，所謂初登五品，圓伏五住煩惱也。
離念一切精明，通亦從觀行離至究竟離，則有觀行精明乃至究竟精明。今且約觀行言之，既登觀行一品，便能動靜不移，憶忘如一，觀音所謂所入既寂者是也。
當住此處入三摩地者，印成下手功夫正應如此也。然此處有二義，一約觀，二約境。約觀者，即是離念精明之處。約境者，即是事理二境，各有通別。通者，二十五門為事境，門門所具如來藏性為理境。別者，耳門為事境，聞性本圓、本通、本常為理境。今正合明，以此離念精明之觀，住於耳根聞性圓通常處，乃可入三摩地也。利根之士，便從此處一超直入。若色陰習強，則有幽暗區宇現在前耳。
如明目人處大幽暗，精性妙淨，心未發光，此則名為色陰區宇。
此明觀行位中色陰現前之相也。圓解已開，故如明目之人。事障未破，故如處大幽暗。了知色陰本如來藏，故云精性妙淨。理境未現，故云心未發光。被此虗妄色質覆障真性，故名色陰區宇。區者，區局；宇者，處所也。
若目明朗，十方洞開，無復幽黯，名色陰盡，是人則能超越劫濁。
十方洞開無復幽黯者，即所謂動靜二相了然不生，乃至明暗、通塞、恬變、合離、生滅種種二相皆悉了然不生，故名為色陰盡超劫濁也。
同居十方洞開，則六凡色陰盡；方便十方洞開，則二乘色陰盡；實報十方洞開，則菩薩色陰盡。如次超於三土劫濁，又有觀行開、觀行盡、觀行超，乃至究竟開、究竟盡、究竟超之不同，須以第二卷中釋五陰文，及第六卷釋圓通文，與此對參，方知此文脉絡旨趣。
觀其所由，堅固妄想以為其本。
夫九界眾生於此漏無漏色，誰不以為定有實法？良以不曾子細觀其所由故也。今以佛眼照窮色陰之源，不過由於堅固妄想，所謂隨眾生心，應所知量，循業發現，豈真有堅固之實色哉！但是妄想謂堅固耳。堅固妄想為本，則是無本，所以圓頓止觀一起，彼則隨盡也。設有實法，如何可盡？設不達其元非實法，惟屬妄想，如何可成圓頓止觀？思之！思之！下皆准此。
二別明發相十：初精明外溢，身能由礙；至十邪心含魅，妄見妄說。此之十境，或先或後，或發不發，或有並發，或復重發，事非一致。今但次第詳列，令行人知是色陰境耳。
阿難，當在此中精研妙明，四大不織，少選之間身能出礙，此名精明流溢前境。斯但功用，暫得如是，非為聖證。不作聖心，名善境界；若作聖解，即受羣邪。
此中，即前文所謂此處，指於即事之理境也。精研者，觀行之功。妙明者，藏性之理，通在二十五境，別在耳門。由其精研妙明，能令四大不織，是故少選時間，身能出礙也。身能出礙者，依於色陰所發之境。精明流溢者，出其境界之名。斯但功用等者，明其發境之由，出於功用。功用至此亦是善現，但既非聖證，切不可作聖心耳。夫魔之乘人，必伺其或怖或喜，今云非為聖證，所以斷其妄喜。又云名善境界，所以斷其妄怖也。修心者知之。
二精明內溢，拾出蟯蛔。
阿難，復以此心精研妙明，其身內徹，是人忽然於其身內拾出蟯蛔，身相宛然亦無傷毀，此名精明流溢形體。斯但精行，暫得如是，非為聖證。不作聖心，名善境界；若作聖解，即受羣邪。
此心，亦指觀行之心。精行，亦功用也。餘可知。
三精魄合離，空中聞法。
又以此心內外精研，其時魂魄，意志、精神，除執受身，餘皆涉入，互為賓主，忽於空中聞說法聲，或聞十方同敷密義。此名精魄遞相離合，成就善種，暫得如是，非為聖證。不作聖心，名善境界；若作聖解，即受羣邪。
初文雖云精研妙明，而是外研居多，是故精明流溢前境。次文雖亦精研妙明，而是內研居多，是故精明流溢形體。今則內外並研，故令魂魄、意志、精神，但除執受總報之身，餘皆互相涉入、互為賓主，遂於空中、十方聞敷法義也。醫書曰：肝藏魂，肺藏魄，脾藏意，膽藏志，腎藏精，心藏神。當知遞相離合互為賓主，良由於此。一切唯心，唯心所現諸法，皆不可思議也。
四心魂染悟，見佛踞臺。
又以此心澄露皎徹，內光發明，十方徧作閻浮檀色，一切種類化為如來，於時忽見毗盧遮那踞天光臺，千佛圍繞，百億國土及與蓮華俱時出現。此名心魂靈悟所染，心光研明，照諸世界，暫得如是，非為聖證。不作聖心，名善境界；若作聖解，即受群邪。
澄者，妙止之功。露者，妙觀之力。澄以妙止，露以妙觀，使此心皎潔瑩徹，故得內光發明，報土乍現。毗盧遮那，此云光明徧照，即是法報合身。葢觀行中所觀色陰，元不局於同居，今既心光研明，加以靈悟所染，豈無暫照之力？但不可認為聖證耳。言靈悟所染者，尋常習聞教相，曾知華藏境界，熏成種子於心魂也。
五精明逼現，空成寶色。
又以此心精研妙明，觀察不停，抑按、降伏、制止超越，於時忽然十方虗空成七寶色，或百寶色，同時徧滿不相留礙，青黃赤白各各純現。此名抑按功力逾分，暫得如是，非為聖證。不作聖心，名善境界；若作聖解，即受群邪。
抑按、降伏、制止，皆是圓伏五住之功。超越二字，言其用功精進過分也。此是於觀行中，由圓解力，暫時橫見寂光境界，非關斷惑，故不可作聖解。
六心見密澄，暗室覩物。
又以此心研究澄徹，精光不亂，忽於夜半，在暗室內見種種物，不殊白晝，而暗室物亦不除滅。此名心細密澄其見，所視洞幽，暫得如是，非為聖證。不作聖心，名善境界；若作聖解，即受群邪。
澄徹者，寂照之體，由研究而精光不亂，故能暗室見異物也。葢鬼神諸趣，恒與人間雜居，互不相礙，互不相見。今以心細，所視洞幽，方乃別見種種異物，而暗室物亦不除滅，則仍不相礙也。
七塵并入純，燒斫無礙。
又以此心圓入虗融，四體忽然同於草木，火燒刀斫曾無所覺，又則火光不能燒爇，縱割其肉猶如削木。此名塵并，排四大性，一向入純，暫得如是，非為聖證。不作聖心，名善境界；若作聖解，即受羣邪。
心體本自虗融，由堅固妄想而生空礙。今以止觀之功，圓入虗融之性，深觀內四大性，與外四大，均是惟心所現，無我我所，故名排四大性而令塵相并銷也。然但觀行暫成，豈容以此濫聖！
八凝想化現，徧見諸界。
又以此心成就清淨，淨心功極，忽見大地十方山河皆成佛國，具足七寶，光明徧滿。又見恒沙諸佛如來徧滿空界，樓殿華麗。下見地獄，上觀天宮，得無障礙。此名欣厭凝想日深，想久化成，非為聖證。不作聖心，名善境界；若作聖解，即受羣邪。
欣厭者，欣淨厭穢之心也。淨穢雖並唯心，不妨熾然欣厭。欣厭若極，與不欣厭亦非異轍，是故圓頓行人正可求生淨土。但聖境雖現，不可妄作聖心耳。諸佛正徧知海從心想生，是心作依作正，是心是依是正。了知惟是想久化成，不作聖解，如遠公三見聖相，何过之有？若作聖解，乃成邪矣！
九逼心飛出，夜見遠方。
又以此心研究深遠，忽於中夜，遙見遠方市井街巷親族眷屬，或聞其語。此名迫心逼極飛出，故多隔見，非為聖證。不作聖心，名善境界；若作聖解，即受群邪。
研究深遠者，觀於事境理諦，豎窮橫徧之體性也。迫逼飛出，亦是暫時境界耳，緣影未破，豈聖證乎？
十邪心含魅，妄見妄說。
又以此心研究精極，見善知識形體變移，少選無端種種遷改，此名邪心含受魑魅；或遭天魔入其心腹，無端說法通達妙義；非為聖證。不作聖心，魔事銷歇；若作聖解，即受群邪。
精極者，言其研究功深，至此則與菩薩羅漢心精將㳷，色陰將破，虗空將殞，故魔事從此而發也。或於定中妄見善知識形無端變改，現佛現通，當知此名偶因邪心含受魑魅，有此妄見，非真見聖相也。又或偶遭天魔入其心腹，令此行人自己無端說法通達妙義，當知此是魔力使然，非真實心開也。此雖防心不密，致使魔魅得入，若能不作聖心，則魔事終歸銷歇。惟其妄作聖解，乃中天魔計耳。
阿難，如是十種禪那現境，皆是色陰用心交互，故現斯事。眾生頑迷，不自忖量，逢此因緣，迷不自識，謂言登聖，大妄語成，墮無間獄。汝等當依如來滅後於末法中宣示斯義，無令天魔得其方便，保持覆護，成無上道。
言此十種境界從禪那中發現者，皆由無始虗妄色陰，與今所用妙止觀心，能所交互，故現斯事也。葢能觀之心如鑽，所觀陰境如木，陰中藏性如火，種種現境如煙。鑽火得煙，則知去火不遠，故一一名善境界。見煙而止，則火不可得，損木損工，譬如中途迷惑，反受群邪也。下皆准知。
二明受陰境三：初總示陰相，二別明發相，三結過勸示。
初中四：初結前色陰盡相，二正示受陰區宇，三懸示受陰盡相，四結示本惟妄想。
阿難，彼善男子修三摩提，奢摩他中色陰盡者，見諸佛心，如明鏡中顯現其像。
大佛頂首楞嚴王三昧，始終皆以止觀而為體用，今言奢摩他中，舉止以攝觀也。同居色陰盡，見佛一切智心；方便色陰盡，見佛道種智心；實報色陰盡，見佛一切種智心。又達三土色陰即空名盡，見佛一切智心；達三土色陰即假名盡，見佛道種智心；達三土色陰即中名盡，見佛一切種智心也。則有觀行見，相似見，乃至究竟見之不同。利根之人一盡一切盡，一見一切見。若受陰習強者，則於觀行位中，又現客邪區宇。
若有所得而未能用，猶如厭人，手足宛然，見聞不惑，心觸客邪而不能動，此則名為受陰區宇。
觀行見於佛心，故若有所得。未與法流水接，故猶未能用也。受以領納前境為義，今六根雖不緣塵，而領納之習仍在，所以猶如魘人。了知六入本如來藏，故喻之以手足宛然、見聞不惑。三土虗妄受陰，喻以客邪。不得去住自由，喻不能動。葢雖非實有外邪，只此受陰區宇，便是心觸客邪也。
若魘咎歇，其心離身，返觀其面，去住自由無復留礙，名受陰盡，是人則能超越見濁。
聞所聞盡，如魘咎歇。無所執受，故心得離身。離分段身，則於同居去住自由；離變易身，則於方便、實報去住自由。餘如耳根圓通中說。
觀其所由，虗明妄想以為其本。
因於違順妄境，生諸損益妄受，虗有所明，是受陰相。此之虗明，但是妄想，非真有虗明也。既識其本，則不被其所惑矣！
二別明發相十：初過抑生悲，至十愛極成貪。
阿難，彼善男子當在此中得大光耀，其心發明，內抑過分，忽於其處發無窮悲，如是乃至觀見蚊蝱猶如赤子，心生憐愍不覺流淚。此名功用抑摧過越。悟則無咎，非為聖證，覺了不迷，久自銷歇。若作聖解，則有悲魔入其心腑，見人則悲，啼泣無限，失於正受，當從淪墜。
此中者，事理二境觀行三昧之中也。由觀行力，破色陰境，故能得大光耀。由其受陰未破，故發種種諸受境界。葢受有五種：一苦、二樂、三憂、四喜、五捨。今之悲心，乃緣眾生苦受而發也。雖似大悲，實依受陰，秪因內抑過分而發，豈入聖階？所貴覺了不迷，庶不招魔成失耳。
阿難，又彼定中諸善男子，見色陰銷，受陰明白，勝相現前，感激過分，忽於其中生無限勇，其心猛利，志齊諸佛，謂三僧祇一念能越。此名功用陵率過越。悟則無咎，非為聖證，覺了不迷，久自銷歇。若作聖解，則有狂魔入其心腑，見人則誇，我慢無比，其心乃至上不見佛、下不見人，失於正受，當從淪墜。
於觀行定中，剝去一層色礙境界，露出一種虗明境界，故感激過分而生於勇，此緣自心樂受而發也。文皆可知。
又彼定中諸善男子，見色陰消，受陰明白，前無新證，歸失故居，智力衰微，入中隳地，逈無所見，心中忽然生大枯渴，於一切時沉憶不散，將此以為勤精進相。此名修心無慧自失。悟則無咎，非為聖證。若作聖解，則有憶魔入其心腑，旦夕撮心懸在一處，失於正受，當從淪墜。
受陰未破，故前無新證。色陰既銷，故歸失故居。此緣自心捨受而生枯渴也，病在定過於慧，所以沉憶懸心。
又彼定中諸善男子，見色陰銷，受陰明白，慧力過定，失於猛利，以諸勝性懷於心中，自心已疑是盧舍那，得少為足。此名用心忘失恒審，溺於知見。悟則無咎，非為聖證。若作聖解，則有下劣易知足魔入其心腑，見人自言我得無上第一義諦，失於正受，當從淪墜。
此緣喜受而生勝性也。病在慧過於定，所以忘失恒審。
又彼定中諸善男子，見色陰銷，受陰明白，新證未獲，故心已亡，歷覽二際，自生艱險，於心忽然生無盡憂，如坐鐵牀、如飲毒藥，心不欲活，常求於人令害其命，早取解脫。此名修心失於方便。悟則無咎，非為聖證。若作聖解，則有一分常憂愁魔入其心腑，手執刀劍自割其肉，欣其捨壽，或常憂愁，走入山林不耐見人，失於正受，當從淪墜。
新證未獲，亦指受陰未破。故心已亡，亦指色陰先銷。此緣憂受而求自害，定慧俱劣。
又彼定中諸善男子，見色陰銷，受陰明白，處清淨中，心安隱後，忽然自有無限喜生，心中歡悅不能自止。此名輕安無慧自禁。悟則無咎，非為聖證。若作聖解，則有一分好喜樂魔入其心腑，見人則笑，於衢路傍自歌自舞，自謂已得無礙解脫，失於正受，當從淪墜。
此緣輕安而生喜受，亦是定過於慧。
又彼定中諸善男子，見色陰銷，受陰明白，自謂已足，忽有無端大我慢起，如是乃至慢與過慢，及慢過慢，或增上慢，或卑劣慢，一時俱發。心中尚輕十方如來，何況下位聲聞、緣覺！此名見勝無慧自救。悟則無咎，非為聖證。若作聖解，則有一分大我慢魔入其心腑，不禮塔廟，摧毀經像，謂檀越言：此是金銅或是土木，經是樹葉或是㲲華，肉身真常不自恭敬，却崇土木，實為顛倒。其深信者從其毀碎，埋棄地中。疑誤眾生入無間獄，失於正受，當從淪墜。
自謂已足，亦緣喜樂而生諸慢也。恃己陵他，名大我慢；同德相傲，但名為慢；於同爭勝，名為過慢；於勝爭勝，名慢過慢；未得謂得，名增上慢；以劣自矜，名卑劣慢。不禮塔廟等，即是邪慢；其名七慢。此但見於定中勝相，故云無慧自救也。
又彼定中諸善男子，見色陰銷，受陰明白，於精明中圓悟精理，得大隨順，其心忽生無量輕安，已言成聖得大自在。此名因慧獲諸輕清。悟則無咎，非為聖證。若作聖解，則有一分好輕清魔入其心腑，自謂滿足，更不求進，此等多作無聞比丘，疑誤眾生墮阿鼻獄，失於正受，當從淪墜。
精明中者，色銷之境界。圓悟精理者，悟此受陰本如來藏也。得大隨順，亦是喜樂二受，因慧獲諸輕安。既得輕安，便自謂足。仍是定過於慧，故成無聞比丘，良由不達法相故也。
又彼定中諸善男子，見色陰銷，受陰明白，於明悟中得虗明性，其中忽然歸向永滅，撥無因果，一向入空，空心現前，乃至心生長滅斷解，悟則無咎，非為聖證。若作聖解，則有空魔入其心腑，乃謗持戒名為小乘，菩薩悟空有何持犯？其人常於信心檀越，飲酒噉肉，廣行婬穢。因魔力故，攝其前人不生疑謗。鬼心久入，或食屎尿與酒肉等，一種俱空。破佛律儀，誤人入罪，失於正受，當從淪墜。
明悟中，即是色陰既銷之觀慧中。虗明性，即是受陰性也。此亦緣於捨受而成空解，乃慧多定少之咎。每見今時知識，雖不敢噉肉行婬，而比丘戒法罕有不判為小乘者，其亦幾隣於魔說矣，豈不險哉？
又彼定中諸善男子，見色陰銷，受陰明白，味其虗明，深入心骨，其心忽有無限愛生，愛極發狂，便為貪欲。此名定境安順入心，無慧自持，誤入諸欲。悟則無咎，非為聖證。若作聖解，則有欲魔入其心腑，一向說欲為菩提道，化諸白衣平等行欲，其行淫者名持法子。神鬼力故，於末世中攝其凡愚其數至百，如是乃至一百二百，或五六百，多滿千萬。魔心生厭，離其身體，威德既無，陷於王難，疑誤眾生入無間獄，失於正受，當從淪墜。
味受陰之虗明，生愛發狂。此亦緣喜樂受，有定無慧之過也。
阿難，如是十種禪那現境，皆是受陰用心交互，故現斯事。眾生頑迷，不自忖量，逢此因緣，迷不自識，謂言登聖，大妄語成，墮無間獄。汝等亦當將如來語，於我滅後傳示末法，徧令眾生開悟斯義，無令天魔得其方便，保持覆護，成無上道。
三明想陰境三：初總示陰相，二別明發相，三結過勸示。
初中四：初結前受陰盡相，二正示想陰區宇，三懸示想陰盡相，四結示本惟妄想。
阿難，彼善男子修三摩提，受陰盡者，雖未漏盡，心離其形，如鳥出籠，已能成就從是凡身上歷菩薩六十聖位，得意生身，隨往無礙。
受陰盡相，須約三土及與六即。今云雖未漏盡，一往且約圓教初信言之，即此根初解之境界也。俱生我執尚在，故未漏盡。分別我執已斷，故心離其形，如鳥出籠，猶前文所謂去住自由也。
六十聖位者，三漸次為能增進，五十七位為所增進，能所合稱共成六十。於六十中，能進三法通於凡聖，所進乾慧是外凡，十信是內凡，餘四十六方名為聖。今通名為聖者，以其從凡入聖，因果理同故也。既登初信，先斷見惑，則勢如破竹，有進無退。由後聖位，令前凡位功行亦不唐捐，所以名為六十聖位耳。
意生身者，隨意所到，身則便到，故云隨往無礙。此有三種：一者入三昧樂意生身，初信能得；二者覺法自性意生身，八信能得；三者種種俱生無作意生身，十信能得。若至初住，分證如來一身無量身，所謂中道法身應化之本，如天上月普印千江，不復名意生身矣。
譬如有人熟寐寱言，是人雖則無別所知，其言已成音韻倫次，令不寐者咸悟其語，此則名為想陰區宇。
利根之人受陰盡時，一盡一切盡，便能朗然大覺。若想陰習強者，於觀行中受陰雖復虗妙，又現寐寱區宇也。想陰未破，喻如熟寐。受陰虗妙，喻如寱言。無別所知者，以喻思惑未斷，不達真境也。言成韻次者，以喻觀行功深，見惑永伏，能隣聖位也。諸佛菩薩，喻如不寐之人。悉知悉見此善男子，與其觀行心精通㳷，喻如咸悟其語。但以虗妄想陰所隔，故如醒者能知寐語，寐者不知醒人耳。
若動念盡，浮想銷除，於覺明心如去塵垢，一倫生死首尾圓照，名想陰盡，是人則能超煩惱濁。
於覺明心如去塵垢，即所謂覺所覺空也。一倫生死者，倫是類義，分段生死自為一類，變易生死復為一類。首者，窮其所自始；尾者，究其所由終。了知二種生死，來無所從，去無所至，名為首尾圓照也。同居動念盡，則去見思塵垢，圓照分段生死首尾。方便、實報動念盡，則去塵沙、無明塵垢，圓照變易生死首尾。則有觀行盡、觀行去、觀行圓照，乃至究竟盡、究竟去、究意圓照。餘如圓通中釋。
現其所由，融通妄想以為其本。
惟此想陰，能為融變，使心隨境，使境隨心。只此融通，實惟妄想，更非別有融通之性可得也。知此想陰虗妄無本，則不被其所迷矣。
二別明發相十：初貪善巧想，至十貪長壽想。煩惱雖多，貪為上首，一有所貪，便墜魔網，可不戒哉！
阿難，彼善男子受陰虗妙，不遭邪慮，圓定發明，三摩地中，心愛圓明，銳其精思，貪求善巧。爾時天魔候得其便，飛精附人，口說經法。其人不覺是其魔著，自言謂得無上涅槃，來彼求巧善男子處，敷座說法，其形斯須或作比丘，令彼人見，或為帝釋，或為婦女，或比丘尼，或寢暗室身有光明。是人愚迷，惑為菩薩，信其教化，搖蕩其心，破佛律儀，潛行貪欲。口中好言災祥變異，或言如來某處出世，或言劫火，或說刀兵，恐怖於人，令其家資無故耗散。此名怪鬼年老成魔，惱亂是人。厭足心生，去彼人體，弟子與師俱陷王難。汝當先覺，不入輪迴；迷惑不知，墮無間獄。
受陰虗妙者，謂於觀行位中，了知受陰本如來藏，不發十種魔事。或雖發而覺悟不惑，故云不遭邪慮也。本以圓解而修圓定，今既不遭受陰中之邪慮，則將轉有漏受成無漏之正受，故云圓定發明也。夫圓定既得發明，秪須如法精進，從觀行三昧䇿入相似、分真、究竟三昧，則有何善巧之不得！有何法界之不歷！有何機理之不契！有何根本之不折！有何感應之不成！有何靜謐之不入！有何宿命之不知！有何神通之不具！有何深空之不證！有何常住之不獲！而乃忽生心愛，著意貪求，譬如鱗角未成輙思飛躍，羽毛未備便擬摶扶，學未優而求仕，丹未成而先服，其可乎哉！故知招魔成墮，皆是自心妄想為咎耳。
一一文中，各有三節：初從彼善男子至貪求善巧，明其定中所起妄想。二從爾時天魔至俱陷王難，明其妄想所招魔事。三從汝當先覺至墮無間獄，勸誡覺迷所成得失也。
初文可知。次文又四：初爾時至身有光明，明其魔事之相。次是人愚迷至潛行貪欲，明其受魔所惑。三口中好言至無故耗散，重明魔所作業。四此名怪鬼至俱陷王難，結明魔所成事。
初言候得其便者，謂得此行人貪想之間隙而可乘也。飛精附人者，以此行人受陰虗妙，魔不能附，所以轉附他人也。其人者，即魔附之人。雖被魔附，彼不自覺，乘於魔力，至此行人之前現諸善巧，以逗其所貪求也。
次是人者，指修定之行人，惑彼魔附之人以為菩薩，故信其教化而潛行貪欲也。
三口中好言者，仍是魔附之人，不惟惑亂此一行人，亦復徧惑一切也。
四此名怪鬼者，出其魔鬼之名，意令行人先覺而罵破之也。弟子，指修定行人。師，即指魔附人。魔業既熾，故魔去每先遭於王難，然後墮無間也。
汝當先覺二句，勸其覺則成得。迷惑不知二句，誡其迷則成失。所云先覺者，或防檢其心令不起貪，或貪心初起便能覺破，或魔人現巧不受其惑，此皆可免輪迴。倘一信其教化，破佛律儀，縱令從此覺知，是魔亦已悔之晚矣！
下文並同，不復更釋，可以例知。
阿難，又善男子受陰虗妙，不遭邪慮，圓定發明，三摩地中，心愛遊蕩，飛其精思，貪求經歷。爾時天魔候得其便，飛精附人，口說經法。其人亦不覺知魔著，亦言自得無上涅槃，來彼求遊善男子處，敷座說法。自形無變，其聽法者忽自見身坐寶蓮華，全體化成紫金光聚，一眾聽人各各如是，得未會有。是人愚迷，惑為菩薩，婬逸其心，破佛律儀，潛行貪欲。口中好言諸佛應世，某處某人當是某佛化身來此，某人即是某菩薩等來化人間。其人見故，心生傾渴，邪見密興，種智銷滅。此名魃鬼年老成魔，惱亂是人。厭足心生，去彼人體，弟子與師俱陷王難。汝當先覺，不入輪迴；迷惑不知，墮無間獄。
又善男子受陰虗妙，不遭邪慮，圓定發明，三摩地中心愛綿㳷，澄其精思，貪求契合。爾時天魔候得其便，飛精附人，口說經法。其人實不覺知魔著，亦言自得無上涅槃，來彼求合善男子處，敷座說法，其形及彼聽法之人，外無遷變，令其聽者未聞法前，心自開悟，念念移易，或得宿命，或有他心，或見地獄，或知人間好惡諸事，或口說偈，或自誦經，各各勸娛得未曾有。是人愚迷，惑為菩薩，綿愛其心，破佛律儀，潛行貪欲。口中好言佛有大小，某佛先佛，某佛後佛，其中亦有真佛假佛、男佛女佛，菩薩亦然。其人見故，洗滌本心，易入邪悟。此名魅鬼年老成魔，惱亂是人。厭足心生，去彼人體，弟子與師俱陷王難。汝當先覺，不入輪迴；迷惑不知，墮無間獄。
綿者，遠也。纏也，續也。綿㳷，猶言懸合。綿愛，猶言纏愛。洗滌本心，言移蕩其正知正見。易入邪語，謂改正為邪也。
又善男子受陰虗妙，不遭邪慮，圓定發明三摩地中心愛根本，窮覽物化性之終始，精爽其心，貪求辨析。爾時天魔候得其便，飛精附人，口說經法。其人先不覺知魔著，亦言自得無上涅槃，來彼求元善男子處，敷座說法，身有威神，摧伏求者，令其座下雖未聞法自然心伏。是諸人等，將佛涅槃菩提法身即是現前我肉身上，父父子子遞代相生即是法身常住不絕，都指現在即為佛國，無別淨居及金色相。其人信受，亡失先心，身命皈依，得未曾有。是等愚迷，惑為菩薩，推究其心，破佛律儀，潛行貪欲。口中好言眼耳鼻舌皆為淨土，男女二根即是菩提涅槃真處。彼無智者，信是穢言。此名蠱毒魘勝惡鬼，年老成魔，惱亂是人。厭足心生，去彼人體，弟子與師俱陷王難。汝當先覺，不入輪迴；迷惑不知，墮無間獄。
恒沙界外一滴之雨尚知頭數，現前種種松直、棘曲、鵠白、烏玄，皆了元由，此所謂窮物性之終始，析其根元者也。證十力智，自能如圓鏡之普照，豈可妄貪求耶？求元，即求物性根本也。
問曰：眼耳鼻舌皆為淨土，與台宗觀心釋山城等，及六祖直指人心道理，不相侔耶？
答曰：台宗、禪宗，俱是即事明理，未甞撥事相也。今言無別淨居等，既欲執理廢事，又豈成真理乎？末世禪門，固有類此者矣！
又善男子受陰虗妙，不遭邪慮，圓定發明，三摩地中心愛懸應，周流精研，貪求冥感。爾時天魔侯得其便，飛精附人，口說經法。其人元不覺知魔著，亦言自得無上涅槃，來彼求應善男子處，敷座說法，能令聽眾暫見其身如百千歲，心生愛染不能捨離，身為奴僕，四事供養不覺疲勞。各各令其座下人心，知是先師本善知識，別生法愛，黏如膠漆，得未曾有。是人愚迷，惑為菩薩，親近其心，破佛律儀，潛行貪欲。口中好言我於前世，於某生中先度某人，當時是我妻妾兄弟，今來相度，與汝相隨歸某世界，供養其佛。或言別有大光明天，佛於中住，一切如來所休居地。彼無知者信是虗誑，遺失本心。此名厲鬼年老成魔，惱亂是人。厭足心生，去彼人體，弟子與師俱陷王難。汝當先覺，不入輪迴；迷惑不知，墮無間獄。
問曰：前云無別淨居，既是魔說，今云別有大光明天，何亦非耶？
答曰：一人成佛時，法界皆為此佛之依正。而云別有所休居地，則有分劑、有方隅矣。故知未了四土橫豎之義，則說有說無，皆戲論耳。
又善男子受陰虗妙，不遭邪慮，圓定發明，三摩地中心愛深入，尅己辛勤，樂處陰寂，貪求靜謐。爾時天魔侯得其便，飛精附人，口說經法。其人本不覺知魔著，亦言自得無上涅槃，來彼求陰善男子處，敷座說法，令其聽人各知本業。或於其處語一人言：汝今未死，已作畜生。勅使一人於後蹋尾，頓令其人起不能得，於是一眾傾心欽伏。有人起心已知其肇，佛律儀外重加精苦，誹謗比丘、罵詈徒眾，訐露人事，不避譏嫌。口中好言未然禍福，及至其時，毫髮無失。此大力鬼年老成魔，惱亂是人。厭足心生，去彼人體，弟子與師俱陷王難。汝當先覺，不入輪迴；迷惑不知，墮無間獄。
此與下節標章相易，則文理俱順，恐是錯簡也。
又善男子受陰虗妙，不遭邪慮，圓定發明，三摩地中心愛知見，勤苦研尋，貪求宿命。爾時天魔候得其便，飛精附人，口說經法。其人殊不覺知魔著，亦言自得無上涅槃，來彼求知善男子處，敷座說法。是人無端於說法處得大寶珠，其魔或時化為畜生，口䘖其珠，及雜珍寶、簡冊、符牘、諸奇異物，先授彼人，後著其體，或誘聽人，藏於地下，有明月珠，照耀其處，是諸聽者得未曾有。多食藥草，不餐嘉饌，或時日餐一麻一麥，其形肥充，魔力持故。誹謗比丘，罵詈徒眾，不避譏嫌。口中好言他方寶藏，十方聖賢潛匿之處。隨其後者，往往見有奇異之人。此名山林土地城隍、川獄鬼神年老成魔，或有宣婬，破佛戒律，與承事者潛行五欲；或有精進，純食草木，無定行事，惱亂是人。厭足心生，去彼人體，弟子與師俱陷王難。汝當先覺，不入輪迴；迷惑不知，墮無間獄。
又善男子受陰虗妙，不遭邪慮，圓定發明，三摩地中心愛神通種種變化，研究化元，貪取神力。爾時天魔候得其便，飛精附人，口說經法。其人誠不覺知魔著，亦言自得無上涅槃，來彼求通善男子處，敷座說法。是人或復手執火光，手撮其光，分於所聽四眾頭上。是諸聽人頂上火光皆長數尺，亦無熱性，曾不焚燒。或水上行如履平地，或於空中安坐不動，或入瓶內，或處囊中，越牗透垣，曾無障礙。唯於刀兵，不得自在。自言是佛，身著白衣，受比丘禮。誹謗禪律，罵詈徒眾，訐露人事，不避譏謙。口中常說神通自在，或復令人傍見佛土，鬼力惑人，非有真實。讚歎行婬，不毀麤行，將諸猥牒以為傳法。此名天地大力山精、海精、風精、河精、土精、一切草木積劫精魅，或復龍魅，或壽終仙再活為魅，或仙期終計年應死，其形不化，他怪所附，年老成魔，惱亂是人。厭足心生，去彼人體，弟子與師多陷王難。汝當先覺，不入輪迴；迷惑不知，墮無間獄。
又善男子受陰虗妙，不遭邪慮，圓定發明，三摩地中心愛入滅，研究化性，貪求深空。爾時天魔候得其便，飛精附人，口說經法。其人終不覺知魔著，亦言自得無上涅槃，來彼求空善男子處，敷座說法。於大眾內，其形忽空，眾無所見，還從虗空突然而出，存沒自在。或現其身洞如琉璃，或垂手足作旃檀氣，或大小便如厚石蜜。誹謗戒律，輕賤出家，口中常說無因無果，一死永滅，無復後身及諸凡聖。雖得空寂，潛行貪欲。受其欲者，亦得空心，撥無因果。此名日月薄蝕精氣，金玉芝草、麟鳳龜鶴，經千萬年不死為靈，出生國土，年老成魔，惱亂是人。厭足心生，去彼人體，弟子與師多陷王難。汝當先覺，不入輪迴；迷惑不知，墮無間獄。
又善男子受陰虗妙，不遭邪慮，圓定發明，三摩地中心愛長壽，辛苦研幾，貪求永歲，棄分段生，頓希變易細相常住。爾時天魔候得其便，飛精附人，口說經法。其人竟不覺知魔著，亦言自得無上涅槃，來彼求生善男子處，敷座說法，好言他方往還無滯，或經萬里瞬息再來，皆於彼方取得其物。或於一處，在一宅中數步之間，令其從東詣至西壁。是人急行，累年不到，因此心信，疑佛現前。口中常說十方眾生皆是吾子，我生諸佛，我出世界，我是元佛，出世自然，不因修得。此名住世自在天魔，使其眷屬如遮文茶及四天王毗舍童子未發心者，利其虗明，食彼精氣。或不因師，其修行人親自觀見，稱執金剛與汝長命。現美女身，盛行貪欲。未逾年歲，肝腦枯竭，口兼獨言，聽若妖魅。前人未詳，多陷王難。未及遇刑，先已乾死，惱亂彼人，以至殂殞。汝當先覺，不入輪迴；迷惑不知，墮無間獄。
住世自在天魔，即第六天上大魔王也。遮文茶，舊云嫉妬女，又云奴神。毗舍，此云噉精氣。此等亦有已發心者，便不惱亂行人。未發心者，每思噉人精氣。況此修定男子，受陰虗妙，則精氣虗明，倍為諸鬼所利。今功夫至此，若不加害，倘令想陰一盡，超煩惱濁，永出三界，更於何處侯得其便？故須乘此自親現身而破壞之。噫！魔心若此，亦太毒矣！所幸彼塵勞內，汝妙覺中，當處禪那覺悟無惑，則彼魔事無奈汝何耳。
三結過勸示二：初結十魔過惡，二結想陰所招。
阿難當知，是十種魔，於末世時，在我法中出家修道，或附人體，或自現形，皆言已成正徧知覺，讚歎婬欲，破佛律儀。先惡魔師與魔弟子，婬婬相傳，如是邪精魅其心腑，近則九生，多踰百世，令真修行總為魔眷，命終之後必為魔民，失正徧知，墮無間獄。汝今未須先取寂滅，縱得無學，留願入彼末法之中，起大慈悲，救度正心深信眾生，令不著魔，得正知見。我今度汝，已出生死，汝遵佛語，名報佛恩。
近則九生者，百年為一生。九百年後，正法將滅時也。多踰百世者，三十年為一世。三千年後，正屬末法時也。嗚呼！讀經至此，而不痛哭流涕，撫昔傷今，思一振其頹風者，其真魔家眷屬也已！
阿難，如是十種禪那現境，皆是想陰用心交互，故現斯事。眾生頑迷，不自忖量，逢此因緣，迷不自識，謂言登聖，大妄語成，墮無間獄。汝等必須將如來語，於我滅後傳示末法，徧令眾生開悟斯義，無令天魔得其方便，保持覆護，成無上道。
四明行陰境三：初總示陰相，二別明發相，三結過勸示。
初中四：初結前想陰盡相，二正示行陰區宇，三懸示行陰盡相，四結示本惟妄想。
阿難，彼善男子修三摩提想陰盡者，是人平常夢想銷滅，寤寐恒一，覺明虗靜猶如晴空，無復麤重前塵影事，觀諸世間大地山河，如鏡鑒明，來無所黏，過無蹤跡，虗受照應，了罔陳習，唯一精真。
虗妄五陰，皆以妄想為本，是故想陰一盡，則平常夢想銷滅也。金光明最勝王經明十地菩薩皆有夢兆，故知直至佛地方名究竟覺者。但此夢想亦自不同，有六凡見思夢想，二乘能銷滅之；有二乘塵沙夢想，菩薩能銷滅之；有菩薩無明夢想，唯佛能銷滅之。又有觀行銷滅，乃至究竟銷滅之不同。若在利根，則一銷一切銷；根或不等，亦可非次第中說於次第耳。
覺明虗靜猶如晴空等，正前文所謂於覺明心如去塵垢，乃覺所覺空之境界也。虗受照應者，虗而能受，如谷答響；照而能應，如鏡寫容。
了罔陳習者。罔，無也。陳習，前塵落謝影子也。了無塵影，正如谷響鏡容，來無所黏，過無蹤跡也。見思想陰盡，觀同居世間了罔陳習，唯一真空；塵沙想陰盡，觀方便世間了罔陳習，唯一妙有；無明想陰盡，觀實報世間了罔陳習，唯一中道理諦。
生滅根元從此披露，見諸十方十二眾生，畢彈其類。雖未通其各命由緒，見同生基，猶如野馬熠熠清擾，為浮根塵究竟樞穴。此則名為行陰區宇。
遷流造作，名之為行，即是分段、變易二種生死之根元也。今於觀行位中，想心既伏，故行陰境界從此披露。然猶未見識陰區宇，故未通其各命由緒，而只此行陰，乃十二類受生之本基，浮根塵究竟之樞穴。非此熠熠妄性，則十二類何由受生、浮根塵何由開合耶？殫，盡也。由緒，來歷也。野馬，日中所映水上浮遊之氣，亦名陽𦦨，望之似水，即之無實。行陰亦爾，無實性也。樞者，門軸。穴者，停軸之處。由樞穴故，門得開合；由行陰故，根塵妄有生滅也。
若此清擾熠熠元性，性入元澄，一澄元習如波瀾滅，化為澄水，名行陰盡，是人則能超眾生濁。
言此清擾熠熠不停之元性，若銷其性，入於水澄之體，惟一澄湛之元習。譬如波瀾既滅，化為澄水。此則空所空滅，生滅既滅，寂滅現前，是故名行陰盡而超眾生濁也。九界六即具如圓通中釋。一澄元習者，指識陰言。既稱元澄，復名元習者，以其含藏一切習氣種子，猶屬真常流注，後文所謂此湛非真，如急流水，望如恬靜也。
觀其所由，幽隱妄想以為其本。
行陰之相甚為幽隱，而此幽隱，但是妄想所成而已，豈更有他本哉！
二別明發相十：初計二無因，十計五現涅槃。此與阿含所明六十二見，法數並同，法相稱異，彼則本是外道，此乃修心誤墮故也。
阿難當知，是得正知奢摩他中諸善男子，凝明正心，十類天魔不得其便，方得精研窮生類本。於本類中生元露者，觀彼幽清圓擾動元，於圓元中起計度者，是人墜入二無因論；
一者是人見本無因。何以故？是人既得生機全破，乘於眼根八百功德，見八萬劫所有眾生，業流灣環，死此生彼。秪見眾生輪迴其處，八萬劫外冥無所觀，便作是解：此等世間十方眾生，八萬劫來無因自有。由此計度，亡正徧知，墮落外道，惑菩提性。
二者是人見末無因。何以故？是人於生既見其根，知人生人、悟鳥生鳥，烏從來黑、鵠從來白，人天本竪、畜生本橫，白非洗成、黑非染造，從八萬劫無復改移，今盡此形亦復如是。而我本來不見菩提，云何更有成菩提事？當知今日一切物象，皆本無因。由此計度，亡正徧知，墮落外道，惑菩提性。
是則名為第一外道立無因論。
文有三節。從初至二無因論，總明依陰起計。從一者是人至惑菩提性，別明邪計相貌。從是則名為訖文，結明成外道論。下皆例此，不復更出。
初言凝明正心者，即是觀行得力，不起十種妄想貪求，故十魔不能候其便也。從此精研，窮究十二類生之本，則生滅根元便得披露，故得觀於幽清圓擾動元，但不應於此圓元界境橫生計度耳。動元，即指行陰為羣動之元。此之行陰，境界難可了知，故名為幽；非是麤重前塵，故名為清；同分生基互含互具，故名為圓；於真常中妄有流注，故名為擾也。
外道本劫本見十八見中，自有無因而出之二見，一則從無想來，自謂本無今有；一則捷疾觀察，妄謂無因而有。今之行人，本為修正徧知、趣菩提果，但由妄起計度，誤墜其中，故曰亡正徧知、感菩提性也。
生機全破者，觀行破也。乘眼根八百功德能見八萬劫者，圓觀力強也。本無因者，約業名本，又來處名本。末無因者，約象名末，又當果名末。皆本無因，應云皆末無因，恐字誤耳。
此於止觀十境中，即屬見境。而見境依於行陰，行陰本於幽隱妄想，故今搜示根原，備明妄相，令真修者不墮其中。然此雖云發在觀行，而深位亦有發義。但深位人功德力大，不至墮落外道耳。如楞伽經云：七地菩薩若無善念正受墮外道邪徑，八地菩薩滅三昧樂門醉所醉妄想涅槃想，皆其義也。今謂楞伽七地，似指三乘共十地言之，即合此中竪論五陰盡相，想盡而行未盡，位在七信；若約別地，須論界外五陰也。
阿難，是三摩中諸善男子，凝明正心，魔不得便，窮生類本，觀彼幽清常擾動元，於圓常中起計度者，是人墜入四徧常論：
一者是人窮心境性二處無因，修習能知二萬劫中十方眾生所有生滅，咸皆循環不曾散失，計以為常。
二者是人窮四大元四性常住，修習能知四萬劫中十方眾生所有生滅，咸皆體恒不曾散失，計以為常。
三者是人窮盡六根、末那、執受，心意識中本元由處性常恒故，修習能知八萬劫中一切眾生循環不失，本來常住。窮不失性，計以為常。
四者是人既盡想元，生理更無流止運轉，生滅想心今已永滅，理中自然成不生滅。因心所度，計以為常。
由此計常，亡正徧知，墮落外道，惑菩提性。是則名為第二外道立圓常論。
此之行陰，無始以來相續恒轉，有似常住，故名圓常也。外道十八見中，有我及世間常四見，前三與此並同，第四名為捷疾相智。
又三摩中諸善男子，堅凝正心，魔不得便，窮生類本，觀彼幽清常擾動元，於自他中起計度者，是人墜入四顛倒見，一分無常一分常論。
一者是人觀妙明心徧十方界，湛然以為究竟神我，從是則計我徧十方，凝明不動，一切眾生於我心中自生自死，則我心性名之為常，彼生滅者真無常性。
二者是人不觀其心，徧觀十方恒沙國土，見劫壞處名為究竟無常種性，劫不壞處名究竟常。
三者是人別觀我心，精細微密猶如微塵，流轉十方性無移改，能令此身即生即滅，其不壞性名我性常，一切死生從我流出名無常性。
四者是人知想陰盡，見行陰流，行陰常流計為常性，色、受、想等今已滅盡名為無常。
由此計度一分無常一分常故，墮落外道，惑菩提性，是則名為第三外道一分常論。
初則計自為常，他為無常。二則單計他常無常。三則單計自常無常。四則雙計自他皆有常無常也。外道十八見中，有我及世間半常半無常論四種，但法相不同。彼云：一梵天常我無常，二由戲笑故無常，三由相觀視故無常，四捷疾觀察，謂常無常。
又三摩中諸善男子，堅凝正心，魔不得便，窮生類本，觀彼幽清常擾動元，於分位中生計度者，是人墜入四有邊論。
一者是人心計生元流用不息，計過未者名為有邊，計相續心名為無邊。
二者是人觀八萬劫則見眾生，八萬劫前寂無聞見，無聞見處名為無邊，有眾生處名為有邊。
三者是人計我徧知，得無邊性。彼一切人現我知中，我曾不知彼之知性，名彼不得無邊之心，但有邊性。
四者是人窮行陰空，以其所見心路籌度，一切眾生一身之中，計其咸皆半生半滅，明其世界一切所有一半有邊一半無邊。
由是計度有邊無邊，墮落外道，惑菩提性，是則名為第四外道立有邊論。
性真常中，安有分位？依於行陰，分位妄生。初二皆計三世分位。初以過未為有邊，現前一念相續之心為無邊。次以八萬劫內為有邊，八萬劫外為無邊。三計能所分位，以我為能知故無邊，彼為所知故有邊。四計生滅分位，行陰之性惟是生滅，生為有邊，滅為無邊也。外道十八見中，亦有有邊無邊四論，但法相不同。彼云：一有邊想，二無邊想，三上方有邊四方無邊，四非有邊非無邊。
又三摩中諸善男子，堅凝正心，魔不得便，窮生類本，觀彼幽清常擾動元，於知見中生計度者，是人墜入四種顛倒不死矯亂徧計虗論。
一者是人觀變化元，見遷流處名之為變，見相續處名之為恒，見所見處名之為生，不見見處名之為滅，相續之因性不斷處名之為增，正相續中中所離處名之為減，各各生處名之為有，互互亡處名之為無，以理都觀，用心別見，有求法人來問其義，答言：我今亦生亦滅、亦有亦無、亦增亦減。於一切時皆亂其語，令彼前人遺失章句。
二者是人諦觀其心互互無處，因無得證。有人來問，唯答一字，但言其無，除無之餘無所言說。
三者是人諦觀其心各各有處，因有得證。有人來問，唯答一字，但言其是，除是之餘無所言說。
四者是人有無俱見，其境枝故，其心亦亂。有人來問，答言：亦有即是亦無，亦無之中不是亦有。一切矯亂，無容窮詰。
由此計度矯亂虗無，墮落外道，惑菩提性。是則名為第五外道，四顛倒性不死矯亂徧計虗論。
涅槃經云：生生不可說，乃至不生不生不可說，有因緣故亦可得說。故知四句四門，邪正之分甚微。倘未達如來藏性隨緣不變、不變隨緣妙理，於行陰中而起知見，隨所知見而生計度，未有不成顛倒矯亂者也。
邪分別性，故名徧計。終無實義，故名虗論。變化元，即指行陰。互互無，謂生中無滅，滅中無生等，故一切法俱無。各各有，謂生時有生，滅時有滅等，故生滅等皆是。有無俱見，謂生時有生而無滅，滅時有滅而無生；又生時則生生而滅滅，滅時則滅生而生滅等；故有即無，無亦即有。總由不達生滅去來本如來藏，所以計此虗妄諸法謂有真實，而不能自決，乃成矯亂虗論也。
外道十八見中，亦有異問異答四見，但法相不同。彼云：一者善惡有報耶？無報耶？二者有他世無他世耶？三者何善何不善？四者愚冥暗鈍，隨他言答。資中曰：凖婆沙論釋，外道計天常住名為不死，計不亂答得生彼天。若實不知而輒答者，恐成矯亂，故有問時，答言秘密言辭，不應皆說，或不定答。佛法訶云：此真矯亂。故名不死矯亂虗論。
又三摩中諸善男子，堅凝正心，魔不得便，窮生類本，觀彼幽清常擾動元，於無盡流生計度者，是人墜入死後有相發心顛倒。或自固身，云色是我；或見我圓含徧國土，云我有色；或彼前緣隨我迴復，云色屬我；或復我依行中相續，云我在色；皆計度言死後有相，如是循環有十六相。從此或計畢竟煩惱、畢竟菩提，兩性並驅各不相觸。由此計度死後有故，墮落外道，惑菩提性。是則名為第六外道，立五陰中死後有相心顛倒論。
行陰名無盡流，以其無始以來恒相續轉故也。色是我，即色是我也。我有色，我大色小，色在我中也。色屬我，離色有我，色但是我所也。我在色，色大我小，我在色中也。歷受、想、行三陰，各有四句，成十六相。
從此或計，又轉深一層之計度也。意謂由造作故有煩惱，由造作故有菩提。造作即是行陰，行陰不可盡，則煩惱、菩提亦不可盡，故兩性皆悉驅入盡未來際，亦復不相陵蔑。此則錯解性具圓宗無作妙旨，差之毫釐，謬逾天壤者也。危乎！危乎！
外道末劫末見四十四見中，亦有世間有想一十六見，而法相不同。彼謂一有色見，二無色見，三有色無色見，四非有色非無色見；五有邊見，六無邊見，七有邊無邊見，八非有邊非無邊見；九有樂見，十有苦見，十一有樂有苦見，十二不苦不樂見；十三一想，十四若干想，十五少想，十六無量想。今謂初四見依色陰，次有邊等四見依行陰，次有樂等四見依受陰，次一想等四見依想陰也。
又三摩中諸善男子，堅凝正心，魔不得便，窮生類本，觀彼幽清常擾動元，於先除滅色受想中生計度者，是人墜入死後無相發心顛倒。見其色滅，形無所因；觀其想滅，心無所繫；知其受滅，無復連綴；陰性銷散，縱有生理，而無受、想，與草木同。此質現前猶不可得，死後云何更有諸相？因之勘校死後相無，如是循環有八無相。從此或計涅槃因果一切皆空，徒有名字，究竟斷滅。由此計度死後無故，墮落外道，惑菩提性。是則名為第七外道，立五陰中死後無相心顛倒論。
生理，謂行陰也。四陰現前死後俱不可得，則因果皆無，名八無相。又計世間四陰因果既無，出世涅槃因果安有，故成斷滅心顛倒論。外道四十四見中，亦有世間無想論八見，而法相不同。彼云：一有色，二無色，三有色无色，四非有色非無色；五有邊，六無邊，七有邊無邊，八非有邊非無邊。
又三摩中諸善男子，堅凝正心，魔不得便，窮生類本，觀彼幽清常擾動元，於行存中兼受想滅，雙計有無，自體相破，是人墜入死後俱非，起顛倒論。色、受、想中見有非有，行遷流內觀無不無，如是循環，窮盡陰界八俱非相。隨得一緣，皆言死後有相無相。又計諸行性遷訛故，心發通悟，有無俱非，虗實失措。由此計度死後俱非、後際昏瞢無可道故，墮落外道，惑菩提性，是則名為第八外道，立五陰中死後俱非心顛倒論。
以有破無，以無破有，故云自體相破。初則以色受想而例行陰，見有非有；以行遷流例色受想，觀無不無；是故四陰各有二非，名八俱非。次又單從行陰遷訛起計，有則不應念念變滅，無則不應念念出生；又不住故非有非實，相續故非無非虗也。外道四十四見中，亦有非想非非想論八見，名相與前無想論同。
又三摩中諸善男子，堅凝正心，魔不得便，窮生類本，觀彼幽清常擾動元，於後後無生計度者，是人墜入七斷滅論。或計身滅，或欲盡滅，或苦盡滅，或極樂滅，或極捨滅。如是循環，窮盡七際，現前銷滅，滅已無復。由此計度死後斷滅，墮落外道，惑菩提性。是則名為第九外道，立五陰中死後斷滅心顛倒論。
後後無，謂行陰念念遷滅也。七斷滅論者，計此人天七處，死後皆即斷滅也。一者人道身死即滅；二者欲天壽盡即滅；三與四者，初禪、二禪苦盡皆歸死滅；五者三禪極樂，亦歸死滅；六與七者，四禪雙捨苦樂，四空并捨色陰，亦歸死滅；故云窮盡七際皆銷滅也。外道四十四見中，亦有斷滅論七見：一身滅，二欲天滅，三色天滅，四空處滅，五識處滅，六不用處滅，七有想無想處滅。與此開合不同，今經開四禪而合四空也。
又三摩中諸善男子，堅凝正心，魔不得便，窮生類本，觀彼幽清常擾動元，於後後有生計度者，是人墜入五涅槃論。或以欲界為正轉依，觀見圓明，生愛慕故；或以初禪性無憂故；或以二禪心無苦故；或以三禪極悅隨故；或以四禪苦樂二亡，不受輪迴生滅性故；迷有漏天，作無為解，五處安隱，為勝淨依。如是循環，五處究竟。由此計度五現涅槃，墮落外道，惑菩提性。是則名為第十外道，立五陰中五現涅槃心顛倒論。
後後有，謂行陰念念生起也。前計七處滅已，方為涅槃。此以五處安隱，即是轉依。外道四十四見中，亦有現在有泥恒五見，一云現在五欲自恣即是泥洹，餘四並與此經同。
阿難，如是十種禪那狂解，皆是行陰用心交互，故現斯悟。眾生頑迷，不自忖量，逢此現前，以迷為解，自言登聖，大妄語成，墮無間獄。汝等必須將如來語，於我滅後傳示末法，徧令眾生覺了斯義，無令心魔自起深孽，保持覆護銷息邪見，教其身心開覺真義，於無上道不遭枝岐，勿令心祈得少為足，作大覺王清淨標指。
狂解者，依於行陰所起見惑也。由禪定發，故亦名悟；背正徧覺，故仍是迷。想陰既伏，天魔已不得便，今之六十二見皆是自心所起魔孽耳。嗚呼！末世暗證之流，所有邪悟，較此外道更為淺陋，而門庭高豎，妄稱宗匠，徧於域中，亦可悲也！
標，謂標榜。指，謂指南。又覺王如月，佛語如指。
五明識陰境三：初總示陰相，二別明發相，三斥邪結正。
初中四：初結前行陰盡相，二正明識陰區宇，三懸示識陰盡相，四結示本惟妄想。
阿難，彼善男子修三摩提行陰盡者，諸世間性幽清擾動同分生機倐然隳裂，沉細綱紐，補特伽羅酬業深脉，感應懸絕。
諸世門，徧指同居、方便、實報三土而言也。九界一切生類，喻如網目。沉細行陰，喻如綱紐。有為諸行盡，故六凡有情酬業深脉感應懸絕。偏真諸行盡，故二乘有情酬業深脉感應懸絕。二邊諸行盡，故菩薩有情酬業深脉感應懸絕。葢九界有情，各以自心所現惑業為能感，即以自心所現果報為能應。今行陰既盡，感應俱絕，此正空所空滅、生滅既滅之境界也。利根之士，一滅一切滅，并識陰亦復不當情矣。
於涅槃天，將大明悟。如雞後鳴，膽顧東方，已有精色。六根虗靜，無復馳逸，內外湛明，入無所入。深達十方十二種類受命元由，觀由執元，諸類不召，於十方界已獲其同，精色不沉，發現幽秘。此則名為識陰區宇。
此仍約識陰習強者，於觀行中雖達行空，復現湛明之境界也。二種生死皆如長夜，今有為行空，則於圓淨涅槃天將大明悟；偏真行空，則於方便淨涅槃天將大明悟；二邊行空，則於性淨涅槃天將大明悟也。
六根者，識陰之所執受，行陰之所開合。於觀行中行陰已破，故虗靜而無復馳逸。識陰尚存，故無入而猶言內外。葢識性即如來藏，但以無明覆蔽，如頻伽瓶之隔越虗空，妄成內外，故名為陰。陰當破故，似有所入；識性、藏性，本非二性，如內空外空，本非二空，故元無所入也。
行陰既破，識陰現前，所以深達十二類生受命元由，以此識陰正所謂去後來先作主翁者故也。無樞穴故，其由可觀；無遷流故，其元可執；無生機故，諸類不召。了知萬法唯識，故於十方世間已獲其同。觀行既深，能見如來藏性，故精性妙色不復沉埋，幽秘理性從此發現。此正寂滅現前境界，但未忽然超越耳。餘如圓通中釋。
若於羣召已獲同中，銷磨六門，合開成就，見聞通隣，互用清淨，十方世界及與身心如吠瑠璃，內外明徹，名識陰盡，是人則能超越命濁。
羣召，即牒前諸類不召。獲同，即牒前於十方界已獲其同也。以六根為一根用，名合成就；以一根為六根用，名開成就。世界身心如吠瑠璃，正所謂忽然超越世出世間，具如圓通中釋。
觀其所由，罔象虗無顛倒妄想以為其本。
幻妄似有，名為罔象。體性空寂，名為虗無。迷背性真，名為顛倒。更無實法，惟此妄想以為其本。了知妄想無性，則其本尚無，識陰何有？故曰識陰虗妄，本如來藏也。
二別明發相十：初因所因執，十定性緣覺。
阿難當知，是善男子窮諸行空，於識還元，已滅生滅，而於寂滅精妙未圓。能令己身根隔合開，亦與十方諸類通覺，覺知通㳷，能入圓元。若於所歸立真常因生勝解者，是人則墮因所因執，娑毘迦羅所歸冥諦成其伴侶。迷佛菩提，亡失知見，是名第一立所得心，成所歸果，違遠圓通，背涅槃城，生外道種。
言觀行中已能窮究諸行性空，將於識性伏還元覺，生滅既滅，寂滅現前。但以尚有寂滅境界當情，故云精妙未圓。此時六根漸得清淨，故云能令己身根隔合開。能知心佛眾生三無差別，故云亦於十方諸類通覺也。
此圓元境，雖復本如來藏，全屬顛倒妄想，以其離彼色、受、想行別有圓元，非是頭頭法法皆圓元故。是故此非真常，不應妄生勝解。若誤立此以為所歸，而云此是萬法生因，此因是常，萬法無常，則為非因計因，便墮因所因執。蓋娑毘迦羅亦是於禪觀中以第六識分別第八識體，不知惟是如來藏性循業發現，妄起法執，前文所謂拘舍離等昧為冥諦是也。今由過在立字及勝解字，便令真修却成外道，故名曰墮。
阿難，又善男子窮諸行空，已滅生滅，而於寂滅精妙未圓。若於所歸覽為自體，盡虗空界十二類內所有眾生皆我身中一類流出，生勝解者，是人則墮能非能執，摩醯首羅現無邊身成其伴侶。迷佛菩提，亡失知見。是名第二立能為心，成能事果，違遠圓通，背涅槃城，生大慢天我徧圓種。
前計八識為他而成法執，今計八識為自而成我執也。非能而妄計為能，故云能非能執。摩醯首羅，此云大自在，三目八臂。
又善男子窮諸行空，已滅生滅，而於寂滅精妙未圓。若於所歸有所歸依，自疑身心從彼流出，十方虗空咸其生起，即於都起所宣流地，作真常身無生滅解；在生滅中，早計常住，既惑不生，亦迷生滅，安住沉迷生勝解者；是人則墮常非常執，計自在天成其伴侶。迷佛菩提，亡失知見。是名第三立因依心，成妄計果，違遠圓通，背涅槃城，生倒圓種。
此與冥諦異者，冥諦計他法，此計他天也。天非常住，妄計為常，故云常非常執。本是心生天地，反謂天地生人，故名倒圓。
又善男子窮諸行空，已滅生滅，而於寂滅精妙未圓。若於所知，知徧圓故，因知立解，十方草木皆稱有情，與人無異，草木為人，人死還成十方草樹，無擇徧知生勝解者，是人則墮知無知執，婆吒、霰尼執一切覺成其伴侶。迷佛菩提，亡失知見。是名第四計圓知心，成虗謬果，違遠圓通，背涅槃城，生倒知種。
無知而妄執為知，故名知無知執。婆吒、霰尼，二外道名也。夫所言無情有性者，謂一切法皆第八識之相分，皆與如來藏性相應，故曰：此見及緣，元是菩提妙淨明體。今不達性空道理，却執草木有命，虗謬甚矣！然不得因此遂謂無情但是法性，不是佛性也，以法佛無二性故。
又善男子窮諸行空，已滅生滅，而於寂滅精妙未圓。若於圓融根互用中，已得隨順，便於圓化一切發生，求火光明，樂水清淨，愛風周流，觀塵成就，各各崇事，以此羣塵發作本因，立常住解，是人則墮生無生執，諸迦葉波并婆羅門勤心役身事火崇水求出生死，成其伴侶。迷佛菩提，亡失知見。是名第五計著崇事，迷心從物，立妄求因，求妄冀果，違遠圓通，背涅槃城，生顛化種。
四大無生，而妄計為能生之本，故名生無生執。葢不知如來藏中性具四大，清淨本然，周徧法界，故能隨眾生心，應所知量，循業發現，而直計四大為圓融妙性。此則錯解惟地，惟水、惟火、惟風法門，而謬同天壤矣！
又善男子窮諸行空，已滅生滅，而於寂滅精妙未圓。若於圓明，計明中虗，非滅羣化，以永滅依為所歸依，生勝解者，是人則墮歸無歸執，無想天中、諸舜若多成其伴侶。迷佛菩提，亡失知見。是名第六圓虗無心，成空亡果，違遠圓通，背涅槃城，生斷滅種。
非歸而妄計為所歸，故云歸無歸執。無想天中，令不恒行心心所滅；諸舜若多，令彼有對色法銷滅，皆計虗無而成斷滅也。
又善男子窮諸行空，已滅生滅，而於寂滅精妙未圓。若於圓常，固身常住，同於精圓，長不傾逝，生勝解者，是人則墮貪非貪執，諸阿斯陀求長命者成其伴侶。迷佛菩提，亡失知見。是名第七執著命元，立固妄因，趣長勞果，違遠圓通，背涅槃城，生妄延種。
非所應貪而妄貪，故云貪非貪執。阿斯陀，此翻無比，長壽仙名。虗妄色身，全屬塵勞，今欲固之，則長勞矣！
又善男子窮諸行空，已滅生滅，而於寂滅精妙未圓。觀命互通，却留塵勞，恐共銷盡，便於此際坐蓮華宮，廣化七珍，多增寶媛，恣縱其心，生勝解者，是人則墮真無真執，吒枳迦羅成其伴侶。迷佛菩提，亡失知見。是名第八發邪思因，立熾塵果，違遠圓通，背涅槃城，生天魔種。
無真而妄執為真，故云真無真執。媛，美女也。吒枳迦羅，亦魔王名。
又善男子窮諸行空，已滅生滅，而於寂滅精妙未圓。於命明中，分別精麤，疏決真偽，因果相酬，唯求感應，背清淨道，所謂見苦斷集，證滅修道，居滅已休，更不前進，生勝解者，是人則墮定性聲聞，諸無聞僧增上慢者成其伴侶。迷佛菩提，亡失知見。是名第九圓精應心，成趣寂果，違遠圓通，背涅槃城，生纏空種。
命明者，識精元明，九界壽命之本也。妄謂變易細相常住為精，分段生死形質為麤。無漏勝業為真，有漏雜業為偽。變易果，酬無漏因；分段果，酬有漏因。故惟以出世道，感出世滅，背於本自超越世出世間之清淨道。所謂見三界是實苦，斷見思之實集，為證偏真寂滅，乃修無漏真道。一得入滅，便謂了當。不知秪一真諦尚未全彰，俗諦、中諦何曾知見？但圓精應之因心，以成趣寂之小果，被空所纏，不能迴心出假。此真增上慢人，出其無聞熏力故也。
又善男子，窮諸行空，已滅生滅，而於寂滅精妙未圓。若於圓融清淨覺明，發研深妙，即立涅槃而不前進，生勝解者，是人則墮定性辟支，諸緣獨倫不迴心者成其伴侶。迷佛菩提，亡失知見。是名第十圓覺㳷心，成湛明果，違遠圓通，背涅槃城，生覺圓明，不化圓種。
圓融清淨覺明，徧一切法，隨舉一塵，罔非全體圓明覺性。今獨立此深妙之處以為涅槃，不知法法皆深皆妙。故雖稱覺悟，未臻化圓。出有佛世，名為緣覺；出無佛世，名為獨覺；仍是定性偏真而已。
三斥邪結正二：初斥邪，二結正。
阿難，如是十種禪那，中途成狂，因依迷惑，於未足中生滿足證，皆是識陰用心交互，故生斯位。眾生頑迷，不自忖量，逢此現前，各以所愛先習迷心而自休息，將為畢竟所歸寧地，自言滿足無上菩提，大妄語成。外道邪魔所感業終，墮無間獄。聲聞緣覺，不成增進。汝等存心秉如來道，將此法門，於我滅後傳示末世，普令眾生覺了斯義，無令見魔自作沉孽，保綏哀救消息邪緣，令其身心入佛知見，從始成就，不遭岐路。
初卷正示二本，即云諸修行人不能得成無上菩提，乃至別成聲聞緣覺，及成外道諸天魔王及魔眷屬，正指此陰魔諸境而言之也。外道邪魔所感偽果，即是諸天魔眷及十種仙，至於業終墮無間獄，則必更歷鬼畜，復形人道，乃至或作修羅；則修行人，適與種種顛倒諸眾生等。惟聲聞、緣覺，得免分段苦輪；然亦不成增進，則變易生死仍在。良由不知二種根本，迷於常住真心，用諸妄想故耳。若知二十五門，各具五陰虗妄境界，只此虗妄五陰，本皆如來藏性，無一可取，無一可捨，迷之則為二種生死根本，悟之則是菩提涅槃元清淨體，何至各以所愛先習迷心而中途成狂也哉！
見魔，亦即心魔，謂依識陰起於分別我法二執，故名見魔。須知聲聞、緣覺，亦是分別法執所攝也。
如是法門，先過去世恒沙劫中微塵如來，乘此心開，得無上道。識陰若盡，則汝現前諸根互用，從互用中能入菩薩金剛乾慧，圓明精心於中發化，如淨瑠璃內含寶月，如是乃超十信、十住、十行、十迴向、四加行心、菩薩所行金剛十地，等覺圓明，入於如來妙莊嚴海，圓滿菩提，歸無所得。
諸根互用，正所謂忽然超越之境界也。觀行盡，則入相似，便得六根清淨。相似盡，則入分證，便得六根互用。分證盡，則階究竟，便能入於菩薩金剛乾慧。究竟盡，則第八識轉成大圓鏡智，前五識轉為成所作智，故圓明精心於中發化，三類分身徧息苦輪，惟如如理及如如智，內外明徹，譬如瑠璃內含寶月，頓超信、住、行、向、地等，而成妙覺無上道也。
言如是乃超者，正明圓頓行人一超直入，不藉劬勞肯綮修證也。又互用中即能超入金剛乾慧，從金剛乾慧又即超入妙莊嚴海，則重重單複十二之義亦成。譬如利刀一截千紙，大鵬一舉九萬，直是迅速，然非總廢諸位。又超字有二義：一者剎那頓證為超；二者雖歷塵劫，但以不遭枝岐，中間永無諸委曲相，亦名為超也。
妙莊嚴海，即萬行究竟；圓滿菩提，即智德究竟；歸無所得，即理體究竟。又功德莊嚴，智慧莊嚴，自性清淨莊嚴，不縱不橫，無二莊嚴，故名妙莊嚴海。實智菩提圓滿，方便菩提圓滿，真性菩提圓滿，不縱不橫，無二圓滿，故名圓滿菩提。三諦妙理，如頭本不失；神珠在衣，故理無所得；性具萬行，如空中鳥跡；鏡中羣像，故行無所得；稱性止觀，如日月本明，鏡水本照，故智無所得；不縱不橫，無二所歸，故名歸無所得。彼魔外二乘等，由其皆有所得，所以皆非究竟也。
二別明境發之相竟。
此是過去先佛世尊，奢摩他中毗婆舍那，覺明分析微細魔事。魔境現前，汝能諳識，心垢洗除，不落邪見，陰魔銷滅，天魔摧碎，大力鬼神褫魄逃逝，魑魅魍魎無復出生，直至菩提無諸少乏，下劣增進，於大涅槃心不迷悶。若諸末世愚鈍眾生，未識禪那，不知說法，樂修三昧，汝恐同邪，一心勸令持我佛頂陀羅尼呪。若未能誦，寫於禪堂，或帶身上，一切諸魔所不能動。汝當恭欽十方如來，究竟修進最後垂範。
文有二節。從初至心不迷悶，結勸遵修顯教。從若諸末世訖文，結勸遵修密詮也。初文可知。次文愚鈍眾生，言其無多聞性而已，非謂茫如白羊者也。乏智慧故，未識中道禪那妙理。缺辯才故，不知說於修行法要。但已發真正菩提之心，決欲超生脫死，證入圓通，故樂修三昧也。此必親近明師秉承教示，於此二十五門，稱其所宜，隨依一種修行，事非一概。然雖有師承，仍須呪護。驗知末世，師匠既不諳於此經，持呪又不合於軌式，其不同邪者幾希矣！
二更斷餘疑二：初疑問，二答釋。
初中三：初領前法，二騰三問，三總請答。
阿難即從座起，聞佛示誨，頂禮欽奉，憶持無失，於大眾中重復白佛：
二騰三問即為三：初問陰本妄想，二問併銷次第，三問詣何為界。
如佛所言，五陰相中五種虗妄，為本想心。我等平常未蒙如來微細開示。
此問五陰何故惟是五種妄想為本，更無他本耶？
又此五陰，為併銷除？為次第盡？
如是五重，詣何為界？
惟願如來發宣大慈，為此大眾清明心目，以為末世一切眾生，作將來眼。
二答釋二：初正答所問，二結勸傳示。
初中三：初廣答陰本妄想，二超答詣何為界，三追答併銷次第。
初又三：初總明，二別示，三結成。
佛告阿難：精真妙明，本覺圓淨，非留死生及諸塵垢，乃至虗空皆因妄想之所生起。斯元本覺妙明真精，妄以發生諸器世間，如演若多迷頭認影。妄元無因，於妄想中立因緣性。迷因緣者，稱為自然。彼虗空性猶實幻生，因緣、自然皆是眾生妄心計度。
阿難，知妄所起，說妄因緣；若妄元無，說妄因緣元無所有；何況不知，推自然者？是故如來與汝發明，五陰本因，同是妄想。
精真妙明本覺圓淨，亦指現前一念心之實性而言之也。不雜名精，不妄名真。妙明者，寂而常照也。從來無不覺故，名為本覺。圓淨者，照而常寂也。死生，徧指分段、變易。塵垢，徧指九界惑業。
知妄所起，謂知其無起而妄有緣起，所以強說虗妄因緣，此如以藥療病也。若了知妄體元無，起非實起，會須說妄因緣亦復元無所有，此如病去藥除也。葢知妄所起，秪是不變隨緣；達妄元無，秪是隨緣不變。斯則因緣二字，已屬強名，何況更欲推為自然者耶？是故發明五陰本因，同是妄想。夫既曰妄想為本，謂之說妄因緣可也；既惟妄想為本，妄豈有本，謂之元無所有可也。
二別示即為五：初明色陰惟是堅固妄想，五明識陰惟是顛倒妄想。
汝體先因父母想生，汝心非想則不能來想中傳命。如我先言：心想醋味口中涎生，心想登高足心酸起。懸崖不有，醋物未來，汝體必非虗妄通倫，口水如何因談醋出？是故當知汝現色身，名為堅固第一妄想。
人謂色有實法，不知惟是堅固妄想而已。妄想謂之堅固，豈真有堅固哉！試觀口水，惟想所成，一切色法亦如是矣。
即此所說臨高想心，能令汝形真受酸澀，由因受生，能動色體，汝今現前順益、違損二現驅馳，名為虗明第二妄想。
順之則益，違之則損。人謂實有違順二境以為所受，不知惟是虗明妄想而已。妄想謂有所明，豈真有所明哉！足心酸澀，惟想所成，一切諸受亦如是矣。
由汝念慮，使汝色身。身非念倫，汝身何因隨念所使？種種取像，心生形取，與念相應。寤即想心，寐為諸夢。則汝想念搖動妄情，名為融通第三妄想。
前後四陰，既云惟是妄想為本，此之想陰，又豈更有他本？即以妄想所現之境，還為妄想所依。是故色、受二陰，則明想外無境，今之想陰，須明境外無想。只此所想之境，但是隨想所成，除却融通妄想豈復更有本哉？
葢人謂色心兩法，寤寐二境，決定不相融通。今試觀由汝念慮便能使汝色身，設使身非念倫，汝身何因隨念所使？且夫心中種種取像，心既生想，形隨取物，所取之物，必與所念相應。又寤時即為想心，寐時便為諸夢。則若色若心，若寤若寐，何嘗不互融互通？當知現前想念搖動妄情，更非實有外境令我搖動，不過即是融通妄想而已。
化理不住，運運密移，甲長髮生，氣銷容皺，日夜相代，曾無覺悟。阿難，此若非汝，云何體遷？如必是真，汝何無覺？則汝諸行念念不停，名為幽隱第四妄想。
能令體遷，故不離汝想。曾無覺悟，故惟是虗妄也。除却幽隱妄想，豈復更有諸行？
又汝精明湛不搖處名恒常者，於身不由見聞覺知。若實精真，不容習妄。何因汝等曾於昔年覩一奇物，經歷年歲憶忘俱無，於後忽然覆覩前異，記憶宛然，曾不遺失？則此精了湛不搖中，念念受熏，有何籌算？阿難當知，此湛非真，如急流水，望如恬靜，流急不見，非是無流。若非想元，寧受妄習？非汝六根互用開合，此之妄想無時得滅。故汝現在見聞覺知中串習幾，則湛了內罔象虗無，第五顛倒微細精想。
識陰雖云通指八識，須以第八為總報主。此第八識見分，恒托六根門頭，任運緣於現量性境，故云於身不出見聞覺知也。串，與慣同，常也。幾，微也。除却顛倒微細精想，豈復更有罔象虗無陳習！
阿難，是五受陰，五妄想成。
言五受陰者，以是眾生之所執受故也。是故五陰通名為受；通名為想；當知亦復通名為識，以受、想、行三陰，不過皆是識之心所，色陰不過即是識之相分故也；又復通名為行，以色、受、想、識皆是遷流造作法故；又復通名為色，以初是有對有表色，後四皆是無對無表色故也。
汝今欲知因界淺深，唯色與空，是色邊際；唯觸及離，是受邊際；唯記與忘，是想邊際；唯滅與生，是行邊際；湛入合湛，歸識邊際。
色、空皆是色陰邊際，則十界色法，無不竪窮橫徧。觸、離皆是受陰邊際，則十界諸受，亦皆竪窮橫徧。記忘皆是想陰邊際，滅生皆是行陰邊際，入合皆是識陰邊際，則十界想、行、識等，一一皆復豎窮橫徧。所以觀相元妄，無可指陳，惟是五種妄想為本；觀性元真，皆如來藏，清淨本然，周徧法界也。
此五陰元，重疊生起。生因識有，滅從色除。理則頓悟，乘悟併銷。事非頓除，因次第盡。我已示汝劫波巾結，何所不明，再此詢問？
重疊生起者，意顯一念迷妄，法爾頓具五疊渾濁，非謂實有先後也。
生因識有二句，大須體會。葢一往就迷情言，須云生因色有，滅從識除；今是原始要終，故云生因識有，滅從色除耳。請試辯之：
迷情所見，必須先有色空，方成觸離；因有觸離，方有記忘；因有記忘，方名生滅；因有生滅，方成了別。了別之性，稱為湛明，豈非生因色有乎？下手功夫，必須先斷分別，無分別則無造作，無造作則無諸想，無諸想則不取諸受，無諸受則不召諸色，豈非滅從識除乎？
今原其所自始者，一念無明心動，即為識本；此識動相，即為行本；動必取境，即為想本；能取見分，即為受本；所取相分，即為色本。是一念頓具五疊渾濁，仍是生因識有也。要其所由終者，動靜等二相了然不生，故色性自滅；聞所聞等皆盡，故受性自滅；覺所覺空，故想性自滅；生滅既滅，故行性自滅；忽然超越，故識性自滅。是一念圓超五種妄想，仍是滅從色除也。
悟生即無生，故理則頓悟，乘悟併銷，所謂一銷一切銷，喻如巾之六結，一解一切解，約橫喻也。無滅而論滅，故事非頓除，因次第盡，所謂先得人空，次悟法空，然後入無生忍，喻如巾之一結，要須從中下手，漸令分散，約豎喻也。然而事理本自不二，迷悟不免天殊。以理從事，則何理非事？以事從理，則何事非理？倘不深知六即妙義，通達橫豎法門，何由能識此經宗趣！今不避繁，再為點示。先約義立成四句，次融會收入一途。
先立四句者，一頓悟頓除，二頓悟漸除，三漸悟頓除，四漸悟漸除。一頓悟頓除者，即是最利根人，事理二障俱薄，始則於觀行中乘此心開，超入金剛乾慧；次又於金剛乾慧中圓明精心，頓超信住、行、向、地等，入妙覺海也。二頓悟漸除者，如阿難等，先悟藏性，頓獲法身；次復定境修觀，滌除根中積生虗習者是也。三漸悟頓除者，如滿慈輩，所知障重，故開悟為難；由其三緣先斷故，但使三因不生，則狂心頓歇，歇即菩提也。四漸悟漸除者，二障俱重，須以聞熏漸開圓解，次依圓解而起真修，乃至歷劫辛勤修證者是也。此之四句，但約圓家建立，非關藏、通、別等。設於前三教門各立四句，義亦可得，非此所急，故不說之。
次會一途者。全事之理，無漸而非頓，縱令六結解不同時，而解法畢竟無二，未有知解此結，而不知解彼結者。是故頓漸二悟，同名為頓。全理之事，無頓而非漸，縱令五陰剎那同盡，而次第終自炳然，未有色不盡而受先盡，乃至行不盡而識先盡者。是故頓漸二除，同名為漸也。所以劫波巾喻，約六根，則橫而兼豎，以根根皆有五陰重疊故；約五陰，則豎而復橫，以觀行中亦盡五陰，乃至究竟位中亦復盡五陰故。法喻巧妙，所應深思。
汝應將此妄想根元，心得開通，傳示末法之中諸修行者，令識虗妄，深厭自生，知有涅槃，不戀三界。
五陰既惟妄想為本，所以無非虗妄。九界眾生皆由不知五陰虗妄，不能深起厭離，所以不知涅槃真性，而久戀三土之三界也。
涅槃三義者：一性淨涅槃，即法身德；二圓淨涅槃，即般若德；三方便淨涅槃，即解脫德。若離而言之，橫約三人，豎約三位。三人者，性淨屬佛，方便淨屬菩薩，圓淨屬二乘。三位者，圓淨屬七信，方便淨屬十信，性淨屬初住以上。今合而言之，正因性顯，名性淨；緣因性顯，名方便淨；了因性顯，名圓淨。三因圓顯，則三德涅槃圓證，所謂舉一即三，言三即一也。
又知涅槃亦具橫豎二義：一豎義者，知有圓淨涅槃，不戀同居三界；知有方便淨涅槃，不戀有餘三界；知有性淨涅槃，不戀實報三界。破界內陰，顯圓淨涅槃；破有餘陰，顯方便淨涅槃；破實報陰，顯性淨涅槃。三涅槃顯，即法性五陰顯，所謂去泥純水也。二橫義者，十界五陰皆即空故，名圓淨涅槃；十異五陰皆即假故，名方便淨涅槃；十界五陰皆即中故，名性淨涅槃。證此三涅槃性，故一切變現不為煩惱也。
三、流通分二：初如來歎述，二大眾歡喜。
初中二：初明滅惡力用，二明生善力用。
阿難，若復有人，徧滿十方所有虗空盈滿七寶，持以奉上微塵諸佛，承事供養，心無虗度。於意云何，是人以此施佛因緣，得福多不？
阿難答言：虗空無盡，珍寶無邊，昔有眾生施佛七錢，捨身猶獲轉輪王位，況復現前虗空既窮，佛土充滿，皆施珍寶，窮劫思議尚不能及，是福云何更有邊際？
佛告阿難：諸佛如來語無虗妄。若復有人身具四重、十波羅夷，瞬息即經此方他方阿鼻地獄，乃至窮盡十方無間靡不經歷，能以一念將此法門於末劫中開示未學，是人罪障應念銷滅，變其所受地獄苦因成安樂國，得福超越前之施人，百倍、千倍、萬倍、千萬億倍，如是乃至算數譬喻所不能及。
先以財施增上功德而為能校，次正明法施功德能滅重罪，兼得勝福也。
此法門者，全性成修之法，一路涅槃之門。凡夫現在陰、入、處、界、大等，本與諸佛無二無別，皆如來藏妙真如性。一念迷妄，既可舉此法身、般若、解脫之全體大用，而為阿鼻惑、業、苦三；則一念了悟，豈不能舉此阿鼻惑、業、苦之全體大用，而還成法身、般若、解脫三德耶？葢十界升沉，元不外於現前一念。一念能造四重、十夷，備經無間，所以一念還能弘通此法，莊嚴淨土也。
法門既圓頓難思，末劫又多疑障重，未學則聞熏乏種，今秉此一念弘毅深心，了知心佛眾生三無差別，聖世、像季不作二想，能為希有殊勝難事，令未學頓同有學，末劫猶如正法，則地獄苦因，何不當體變成蓮華淨界乎！正報轉故依報隨轉，慧性起故福性亦超。弘經之士，須向此一念薦取始得！
阿難，若有众生能誦此經，能持此呪，如我廣說窮劫不盡。依我教言，如教行道，直至菩提，無復魔業。
滅惡既極至阿鼻，生善則徑歸佛果。顯說密說，功用實均。窮劫廣宣，如何得盡。我輩生雖末劫，獲遘上乘，碎首粉身，莫酬至德。所願依教修行，戒乘俱急，遵最後之叮嚀，祈報恩於萬一耳！
佛說此經已，比丘、比丘尼，優婆塞、優婆夷，一切世間天、人、阿修羅，及諸他方菩薩、二乘、聖仙童子，并初發心大力鬼神，皆大歡喜，作禮而去。
大論釋三義故歡喜：一能說人清淨，二所說法清淨，三依法得果清淨。能說人者，即是如來法王，為度眾生故說，不為名利故說。所說法者，即今了義極典，乃是圓頓真宗，非復權漸曲說。依法得果者，始則不歷僧祇頓獲法身，次則普會大眾獲法眼淨，無量眾生發無等心，後則頓悟增上妙理，斷除微細煩惱，乃至節節聞經，處處受益也。
我輩今者值此遺文，深心玩索，雖復世遠地偏，而心心相印，何殊給園初唱。前之二喜，幸皆有之，所愧夙根劣弱，尅果未期，是故缺於第三喜耳。然一字沾神，永作金剛種子，亦可懸為未來喜也。
大佛頂如來密因修證了義諸菩薩萬行首楞嚴經卷第十文句。
-後序。
至矣哉！大佛頂經之為教也，依妙性而開妙悟起妙行而歷妙位，成妙果而歸妙性，永超七趣沉淪不墮修心岐徑，戒乘俱急，頓漸兩融，顯密互資，事理不二。誠教海之司南宗乘之正眼也。旭年二十三，時歲在辛酉，創獲聞熏，決志離俗，次年剃染，坐禪雙徑，每遇靜中諸境，罔不藉此。金錍乙丑丙寅兩夏，為二三友人所逼，頻演此經二徧，實多會心，願事闡發，但以志在宗乘，未暇筆述。己巳春，與博山無異。師伯盤桓，百日深痛，末世禪病，，方乃一意，研窮教眼，用補其偏。然雖徧閱大藏，而會歸處不出梵網佛頂二經。越七年，丙子，抱病竄居九華，惟以念佛佇死，期不意誦帚昉。師蹈氷遠至，首以梵網合註為請，遂力成之。次年，昉師歸閩，續有同志數人，樂聞此經要旨，一番商究，會心更多。戊寅，幻遊新安，結夏休邑，重拈妙義，如倍精明。今夏弘法，溫陵昉師及一切知己堅請疏解以發前人之所未發。子謂此經舊解多矣，利根者一指便可見月鈍根者多指益復眩眼耳昉。師曰：不然，藥無貴賤，起病者良。法無精粗，救時為要。痛茲末世，宗教分河，盡謂別傳，實在教外，孰知教內自有真傳？縱令截去指頭，依舊不曾見月，每聆吾師豎義，快痛直捷，實與本分宗旨相應，並不蹈襲前人窠臼，始信不離文字而說解脫，非欺我也。何忍祕此妙悟，不以全體示人，吾師於法有慳心乎？於時復有修白慕公，若水輪公極力勸成，予感其意，兼理夙願，述為玄義二卷、文句十卷，固不敢矯古人而立異，亦不敢殉古人而強同知我罪，我聽諸高明，而已獨可悲者，講至大士圓通，而昉師示𢇻，解至大士圓通，而昉師西逝勸子始事，乃不及觀予竣事也。然昉師既遊淨土，觀世音菩薩為其勝友，不久將入耳門，圓照三昧，觀聽十方圓明，又何有於數卷玄文，而不悉知悉見也哉？予亦可以無憾矣。
是歲秋八月二十有五日，閣筆故序。
首楞嚴經一入中國已來，諸師註解，亡慮數十家矣。然不聞，特有玄義文句名，蓋玄文之名權輿於天台歟？而惟有於法華，無於餘經。此時首楞嚴一經未入中夏，甞聞大師懸知竺土有此經向西禮拜焉。明藕益旭師一生解釋經論甚多。予初就大藏讀此玄文，嘆曰：世豈天台之玄文，又豈圭峯之疏鈔。而彼皆有修證儀，今之旭師闕之耳。然此經第七卷，直佛口所詮有修儀、有觀法，何可贅乎？近了知軒主默兄抽玄文於大藏，以圖鏤梓公海內。予曩與所欲者偶然合其志，不堪喜躍。記巔末於後云：法山後學知即撰。
-定刻大佛頂經玄義文句䟦。
本邦舊刊佛頂經玄文校讐弗精脫誤最多客歲講經之次，據藏本一一照對為之完。正欲廣布天下，垂諸悠遠，遂命劂生以為定刻。既成劂生請䟦語，聊書末簡，用識歲月。賢者勿以廁名於後為誚也幸。
