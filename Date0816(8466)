說智阿夷那，拘樓明圣道，
東園論小空，大空最在後。
我聞如是：
一時，佛游舍衛國，在勝林給孤獨園。
爾時，世尊告諸比丘：若有比丘來向汝說已所得智：我生已盡，梵行已立，所作已辦，不更受有，知如真。者，汝等聞之，當善然可，歡喜奉行。善然可彼，歡喜奉行已，當復如是問彼比丘：賢者！世尊說五盛陰：色盛陰，覺、想、行、識盛陰。賢者！云何知、云何見此五盛陰，得知無所受，漏盡心解脫耶？
漏盡比丘得知梵行已立，法者應如是答：諸賢！色盛陰非果、空虛、不可欲、不有、不可倚、變易法，我知如是。若是色盛陰有欲、有染、有著、有縛、縛著使者，彼盡、無欲、滅、息、止，得知無所受，漏盡心解脫；如是覺、想、行、識盛陰，非果、空虛、不可欲、不有、不可倚、變易法，我知如是。若於識盛陰有欲、有染、有著、有縛、縛著使者，彼盡、無欲、滅、息、止，得知無所受，漏盡心解脫。諸賢！我如是知、如是見此五盛陰，得知無所受，漏盡心解脫。漏盡比丘得知梵行已立，法者應如是答！
汝等聞之，當善然可，歡喜奉行。善然可彼，歡喜奉行已，當復如是問彼比丘：賢者！世尊說四食，眾生以此得存長養。云何為四？一曰摶食麁細，二曰更樂，三曰意念，四曰識也。賢者！云何知、云何見此四食，得知無所受，漏盡心解脫*耶？
漏盡比丘得知梵行已立，法者應如是答：諸賢！我於*摶食，意不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。如是更樂、意念、識食，不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。諸賢！我如是知、如是見此四食，得知無所受，漏盡心解脫。漏盡比丘得知梵行已立，法者應如是答！
汝等聞之，當善然可，歡喜奉行。善然可彼，歡喜奉行已，當復如是問彼比丘：賢者！世尊說四說。云何為四？一曰見見說，二曰聞聞說，三曰識識說，四曰知知說。賢者！云何知、云何見此四說，得知無所受，漏盡心解脫*耶？
漏盡比丘得知梵行已立，法者應如是答：諸賢！我於見見說，不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。如是聞聞、識識、知知說，不高不下，不倚不縛，不染不著，得解得脫，盡得解脫，心離顛倒，生已盡，梵行已立，所作已辦，不更受有，知如真。諸賢！我如是知、如是見此四說，得知無所受，漏盡心解脫。漏盡比丘得知梵行已立，法者應如是答！
汝等聞之，當善然可，歡喜奉行。善然可彼，歡喜奉行已，當復如是問彼比丘：賢者！世尊說內六處：眼處，耳、鼻、舌、身、意處。賢者！云何知、云何見此內六處，得知無所受，漏盡心解脫*耶？
漏盡比丘得知梵行已立，法者應如是答：諸賢！我於眼及眼識，眼識知法俱知，二法知已，諸賢！若眼及眼識，眼識知法，樂已盡，彼盡、無欲、滅、息、止，得知無所受，漏盡心解脫。如是耳、鼻、舌、身、意及意識，意識知法俱知，二法知已，諸賢！若意及意識，意識知法，樂已盡，彼盡、無欲、滅、息、止，得知無所受，漏盡心解脫。諸賢！我如是知、如是見此內六處，得知無所受，漏盡心解脫。漏盡比丘得知梵行已立，法者應如是答！
汝等聞之，當善然可，歡喜奉行。善然可彼，歡喜奉行已，當復如是問彼比丘：賢者！世尊說六界：地界、水界、火界、風界、空界、識界。賢者！云何知、云何見此六界，得知無所受，漏盡心解脫*耶？
漏盡比丘得知梵行已立，法者應如是答：諸賢！我不見地界是我所，我非地界所，地界非是神，然謂三受依地界住，識使所著，彼盡、無欲、滅、息、止，得知無所受，漏盡心解脫。如是水、火、風、空、識界，非是我所，我非識界所，識界非是神，然謂*三受依識界住，*識使所著，彼盡、無欲、滅、息、止，得知無所受，漏盡心解脫。諸賢！我如是知、如是見此六界，得知無所受，漏盡心解脫。漏盡比丘得知梵行已立，法者應如是答！
汝等聞之，當善然可，歡喜奉行。善然可彼，歡喜奉行已，當復如是問彼比丘：賢者！云何知、云何見，此內身共有識及外諸相，一切我、我作及慢使斷知，拔絕根本，終不復生？
漏盡比丘得知梵行已立，法者應如是答：諸賢！我本未出家學道時，厭生老病死、啼泣困苦、愁戚憂悲，欲斷此大苦陰。諸賢！我厭患已而作是觀：在家至狹，塵勞之處；出家學道，發露曠大。我今在家，為鎖所鎖，不得盡形壽凈修梵行，我寧可舍少財物及多財物，舍少親族及多親族，剃除須發，著袈裟衣，至信、舍家、無家、學道。諸賢！我於後時舍少財物及多財物，舍少親族及多親族，剃除須發，著袈裟衣，至信、舍家、無家、學道。諸賢！我出家學道，舍族相已，受比丘要，修習禁戒，守護從解脫，又復善攝威儀禮節，見纖介罪，常懷畏怖，受持學要。
諸賢！我離殺，斷殺，棄舍刀杖，有慚有愧，有慈悲心，饒益一切乃至蜫蟲，我於殺生凈除其心。我離不與取，斷不與取，與而後取，樂於與取，常好布施，歡喜無悋，不望其報，我於不與取凈除其心。諸賢！我離非梵行，斷非梵行，勤修梵行，精勤妙行，清凈無穢，離欲斷淫，我於非梵行凈除其心。諸賢！我離妄言，斷於妄言，真諦言，樂真諦，住真諦，不移動，一切可信，不欺世間，我於妄言凈除其心。諸賢！我離兩舌，斷於兩舌，行不兩舌，不破壞他。不此聞語彼，欲破壞此；不彼聞語此，欲破壞彼。離者欲合，合者歡喜，不作羣黨，我於兩舌凈除其心。
諸賢！我離麁言，若有所言，辭氣麁獷，惡聲逆耳，眾所不喜，眾所不愛，使他苦惱，令不得定，斷如是言。若有所說，清和柔潤，順耳入心，可喜可愛，使他安樂，言聲具了，不使人畏，令他得定。說如是言，我於麁言凈除其心。諸賢！我離綺語，斷綺語，時說、真說、法說、義說、止息說，樂止息諍事，順時得宜，善教善呵，我於綺語凈除其心。諸賢！我離治生，斷於治生，棄舍稱量及斗斛，亦不受貨，不縛束人，不望折斗量，不以小利侵欺於人，我於治生凈除其心。
諸賢！我離受寡婦、童女，斷受寡婦、童女，我於受寡婦、童女凈除其心。諸賢！我離受奴婢，斷受奴婢，我於受奴婢凈除其心。諸賢！我離受象、馬、牛、羊，斷受象、馬、牛、羊，我於受象、馬、牛、羊凈除其心。諸賢！我離受雞、猪，斷受雞、猪，我於受雞、猪
凈除其心。諸賢！我離受田業、店肆，斷受田業、店肆，我於受田業、店肆凈除其心。諸賢！我離受生稻、麥、豆，斷受生稻、麥、*豆，我於受生稻、麥、*豆凈除其心。諸賢！我離酒，斷酒，我於飲酒凈除其心。諸賢！我離高廣大床，斷高廣大床，我於高廣大床凈除其心。諸賢！我離華鬘、瓔珞、涂香、脂粉，斷華鬘、瓔珞、涂香、*脂粉，我於華鬘、瓔珞、涂香、*脂粉凈除其心。諸賢！我離歌舞倡伎及往觀聽，斷歌舞倡伎及往觀聽，我於歌舞倡伎及往觀聽凈除其心。諸賢！我離受生色像寶，斷受生色*像寶，我於受生色*像寶凈除其心。諸賢！我離過中食，斷過中食，一食、不夜食、學時食，我於過中食凈除其心。
諸賢！我已成就此圣戒身，復行知足，衣取覆形，食取充軀。我所往處，衣鉢自隨，無有顧戀，猶如鴈鳥與兩翅俱飛翔空中，我亦如是。諸賢！我已成就此圣戒身及極知足，復守諸根，常念閉塞，念欲明達，守護念心，而得成就，欲起意。若眼見色，然不受相，亦不味色。謂忿諍故，守護眼根，心中不生貪伺、憂戚、惡不善法，趣向彼故，守護眼根；如是耳、鼻、舌、身，若意知法，然不受相，亦不味法。謂忿諍故，守護意根，心中不生貪伺、憂戚、惡不善法，趣向彼故，守護意根。諸賢！我已成就此圣戒身及極知足，圣護諸根，正知出入，善觀分別，屈伸低仰，儀容庠序，善著僧伽梨及諸衣鉢，行住坐臥、眠寤語默，皆正知之。
諸賢！我已成就此圣戒身及極知足，亦成就圣戒護諸根，得正知出入，獨住遠離在無事處，或至樹下空安靜處，山巖石室、露地穰，或至林中，或在塚間。諸賢！我已在無事處，或至樹下空安*靜處，敷尼師檀，結跏趺坐，正身正愿，反念不向，斷除*貪伺，心無有諍，見他財物、諸生活具，不起貪伺，欲令我得，我於貪伺凈除其心；如是瞋恚、睡眠、掉悔，斷疑度惑，於諸善法無有猶豫，我於疑*惑凈除其心。諸賢！我已斷此五蓋、心穢、慧羸，離欲、離惡不善之法，至得第四禪成就游。諸賢！我已得如是定心清凈，無穢無煩，柔軟善住，得不動心，趣向漏盡通智作證。
諸賢！我知此苦如真，知此苦集、知此苦滅、知此苦滅道如真；知此漏、知此漏*集、知此漏滅、知此漏滅道如真。彼如是知、如是見，欲漏心解脫，有漏、無明漏心解脫，解脫已便知解脫：生已盡，梵行已立，所作已辦，不更受有，知如真。諸賢！我如是知、如是見，內身有識及外諸相，一切我、我行及慢使斷知，拔絕根本，終不復生。漏盡比丘得知梵行已立，法者應如是答！汝等聞之，當善然可，歡喜奉行。善然可彼，歡喜奉行已，當復如是語彼比丘：賢者！初說我等已可意歡喜，然我等欲從賢者上復上，求智慧應答辯才，以是故我等從賢者問復問耳。
佛說如是，彼諸比丘聞佛所說，歡喜奉行！
