示眾云：閉門打睡，接上上機；顧監頻申，曲為中下。那堪上曲木，弄鬼眼睛？有個傍不肯底出來，也怪伊不得。
﹝本則﹞舉：世尊一日陞座，
今日不著便。
文殊白槌云：諦觀法王法，法王法如是。
知佗是何心行？
世尊便下座。
別日再商量。
﹝評唱﹞師云：圓收十號，出世獨尊，抖擻眉毛，昂藏鼻孔，講肆謂之陞座，禪林號曰上堂。諸人未到法堂，萬松未出方丈，向那時薦得，已是落三落四了也。不見雪竇道：眾中若有仙陀客，何必文殊下一槌。點檢將來，雪竇不合索鹽，萬松那堪奉馬？直饒七佛祖師道諦觀法王法，法王法如是，也須眼抽釘，腦後拔楔始得。至今開堂，末後白槌云：諦觀法王法，法王法如是。舉此例也，世尊便下座去。且救得一半，那一半分付天童。頌云：
﹝頌﹞一段真風見也麼？
莫教飄入眼，特地出還難。
綿綿化母理機梭。
參差蹉了交綹。
大巧若拙。
無柰東君漏泄何？
陰陽無曲狥，節氣不相饒。
﹝評唱﹞師云：天童道：一段真風見也麼？為復世尊陞座處是一段真風？天童舉頌處是一段真風？萬松請益處是一段真風？恁麼則卻成三段了也。如何是一段真風？況諸人各各有分，也好參詳。又道：綿綿化母理機梭。化母，化工造物之別號。儒道二教，宗於一氣；佛家者流，本乎一心。圭峰道：元氣亦由心之所造，皆阿賴耶識相分所攝。萬松道：此曹洞正宗，祖佛命脉。機紐銜於樞口，轉處幽微；綿絲吐於梭腸，用時綿密。何得與邪因無因同日而語哉？向下頌世尊蘊藉將來，道織成古錦含春象，雖是如蟲御木，偶爾成文，其柰閉門造車，出門合轍。末後文殊與折倒，卻道：無柰東君漏泄何？文殊白槌，世尊便下座。及至迦葉白槌，便現百千萬個文殊。一等是恁麼時節，為甚麼收放不同？你道那個是東君漏泄處？殷懃為解丁香結，放出枝頭自在春。
示眾云：卞和三獻，未免遭刑；夜光投人，鮮不按劍。卒客無卒主，宜假不宜真。差珍異寶用不著，死貓兒頭拈出看。
﹝本則﹞舉：梁武帝問達磨大師清旦起來，不曾利市。
且向第二頭問。
磨云：廓然無圣。
劈腹剜心。
帝云：對朕者誰？
鼻孔認牙。
磨云：不識。
腦後見腮。
方木不入圓竅。
遂渡江至少林，面壁九年。
家無滯貨不富。
﹝評唱﹞師云：般若多羅嘗囑達磨大師曰：吾滅後六十七載，當往震旦，設大法藥，直指上根，慎勿速行，衰於日下。又汝到時，南方勿住，彼唯好有為功德，不見佛理，汝縱到彼，不可久留。果有游梁涉魏，鈍滯九年之事。近代磁州衣法付人山，山曰：某甲不是恁麼人。州曰：不是恁麼人，自不殃及伊。山以法乳情深，俛仰而受。州復曰：汝既如是，第一不得容易出世。若躁進輕脫，中間必有轗軻。此與多羅三囑達磨九年，彼此一時也。霅溪頌云：不惜過秋霜，圖教滋味長。縱然生摘得，終是不馨香。可以為來者之誡。若是本色道人，出處自知時節。
武帝雖不契，置個問端，不妨剞，至今諸方開堂白槌尚云：法筵龍象眾，當觀第一義。只如第一義諦還許觀麼？還許武帝達磨問答麼？萬松道：第一義且置，你要圣諦作麼？天皇道：但盡凡情，別無圣解。楞嚴道：若作圣解，即受群邪。只這達磨道廓然無圣，石火電光中不妨手親眼辦。武帝頑涎不退，更問對朕者誰，於他梁王分上，也是好心，殊不知達磨分上，劈面被唾相似。不免更奉個不識，早是花嬌易謝，那堪雪上加霜？達磨見伊眼目定動，即時轉身，別行一路。古人或出或處，或默或語，皆為佛事。後來武帝果然過後思君子，自撰碑文云：見之不見，逢之不逢。今之古之，悔之恨之。朕雖一介凡夫，敢師之於後。自武帝蒙塵之後，達磨西歸以來，第一義諦無人舉著，賴有天童為眾拈出。頌云：
一回飲水，一回著噎。
來機逕庭。
面赤不如語直。
好手手中夸好手。
失不回頭而墮甑。
已往不咎。
老不歇心。
默默全提正令。
猶自說兵機。
高著眼看。
河淡斗垂夜柄。
誰敢承攬？
莫妄想。
從此人天成藥病。
天行已過，使者須知。
﹝評唱﹞師云：廓然無圣，來機逕庭，此語本出莊子：大有逕庭，不近人情。初祖當時也少些子方便，殊不知藥不瞑眩，厥疾弗瘳。起初便下霹靂手，而今已早私狥姑息，所以得非犯鼻而揮斤。莊子送葬，過惠子之墓，顧謂從者曰：郢人堊漫其鼻端若蠅翼，使匠石斵之。匠石運斤成風，聽而斵之，瞑目恣手，盡堊而鼻不傷，郢人立不失容。自夫子之死也，吾無以為質矣。
失不回頭而墮甑，後漢孟敏客居太原，曾荷甑墮地，不顧而去。郭林宗見而問其意，對曰：甑已破矣，視之何益？林宗以此異之，因勸令游學。意謂武帝若自肯，達磨未嘗屈己從人；梁王若不契，拂袖便行而無恨。黃金殿上放沒面目，道得一半；少林九年口掛壁上，始是八成。如秋清月轉霜輪，暗用法眼到頭霜夜月，任運落前溪發明理極無喻之道。河淡斗垂夜柄，天童上堂云：一點環中照極微，智無功處卻存知，緣思凈盡無余事，半夜星河斗柄垂。此兩句如啞人作通事，指似向人，吐露不出，那堪師資傳授，藥病相治？轉沒交涉。如何得全提正令去？空花幾費龜毛線，石女空拈濆針。咄！
示眾云：劫前未兆之機，烏龜向火；教外別傳一句，碓觜生花。且道還有受持讀誦分也無？
﹝本則﹞舉：東印土國王請二十七祖般若多羅齊，
往往償口債去也。
王問曰：何不看經？
無功受祿，寢食不安。
祖云：貧道入息不居陰界，出息不涉眾緣，常轉如是經，百千萬億卷。
上來講贊，無限勝因。
﹝評唱﹞師云：二十七祖初名瓔珞童子，因二十六祖不如蜜多與東印土堅固王同輦，問童子曰：能憶往事否？對曰：我憶往劫與師同居，師演摩訶般若，我持甚深修多羅，以相代正化故，俟師於此。祖告王曰：此非小圣，大勢至之應身也。王命登輦，至宮供養。以至披削，祖取般若修多羅事，命名般若多羅。梁朝以達磨為觀音，西國以祖師為勢至，唯阿彌陀佛至今無下落。良久，云：豐干饒舌。後因皇家展會，尊者主席。這老漢顯異惑眾，當時好與掀倒，打斷葛藤。直待問尊者何不看經，果然放不過。這老漢也無大人相，把葫蘆馬杓飜騰一上，王便禮拜，識甚痛癢？萬松道：國王貪他一粒米，尊者失卻萬年糧。只知鐵脊撐天，不覺腦門著地。若要扶起，除是天童。頌云：
暗通一線，文彩已彰。
木馬游春駿不羈。
百花叢過，一葉不沾身。
不曾趁牮亦云：不是標形虛事治，如來寶杖親蹤跡。雪竇道：古策風高十二門，門門有路空蕭索。錫杖經云：十二環者，用念十二因緣，修行十二門禪。十二緣易知。十二門：四禪、四無量、四無色定。古策風高，即太孤標也。六祖亦云：夫沙門具三千威儀，八萬細行，大德何方而來，生大我慢？天童意道：不是標形，亦非我慢。繩床三遶閑游戲，章敬道是，南泉道不是，叢林擾擾，是非走作。若無把定乾坤眼，盡是髑髏前見鬼。不見僧問九峰：如何是把定乾坤眼？峰云：乾坤在許。僧云：乾坤眼何在？峰云：正是乾坤眼。僧云：適來為什麼道乾坤在許？峰云：若不恁麼，髑髏前見鬼無數。萬松這有個禁。師卓拄杖一下，云：急急如律令。