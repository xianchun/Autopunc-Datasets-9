自佛祖拈花，迦葉微笑，雖云默露宗風，殊覺渾淪透漏。更逢後來好事兒孫，不知重惜家寶，各各拚身失命，平地生塵，澄波動浪，亂散空華，欺搖捏目，訛傳眾口，公案多端。天童、雪竇殘唾既苦不收，圜悟、萬松夢語又多不醒，幸得清涼老人久知祖禰不了之殃，今日門徒古顏盡將骨董搬出，分化四家，從新飜刻。嗚呼！贓私現在，真賊難逃，敢請寶劍金剛，便與一齊砍斷，然後將他零碎評詞，共四海蒼生作個太平歌唱也。
自夫佛祖拈花，迦葉微笑，機峰云變，宗旨淵停。蓋教外別傳，個中真諦，殆非人世語言可形容萬一。然開發後學，說法利生，則此尤易于迎機入悟。舊刻四家語錄，殺青者不甚工，規局隘陋，評注拘迫，閱者苦之。然已如登大寶山，入華藏海，盡力摸索不恤也。帝京禪伯，揮塵談宗，往往而是，近且磨糊莫辨矣。講師覺虛，發大弘慈，欲重命棗人而力不逮，謀于予，予實有夙愿，敢不畢力？於是鳩工梓其三，僧俗同志者梓其一，而當日頂針棒喝，揚眉豎指之機，更自透漏洞朗，則覺公之意滿，而功德亦無邊。予惟無能為役是懼，又何思議之有？
昔予在京師時，禪伯甚多，唯圣安澄公和尚，神氣嚴明，言辭磊落，予獨重之。故嘗訪以祖道，屢以古昔尊宿語緣中所得者叩之。澄公間有許可者，予亦自以為得。及遭憂患以來，功名之心束之高閣，求祖道愈亟，遂再以前事訪諸圣安。圣安飜案，不然所見，予甚惑焉。圣安從容謂予曰：昔公位居要地，又儒者多不諦信佛書，惟搜摘語緣，以資談柄，故予不敢苦加鉆鎚耳。今揣君之心，果為本分事以問予，予豈得猶襲前愆不為苦口乎？予老矣，素不通儒，不能教子，有萬松老人者，儒釋兼備，宗說精通，辯才無礙，君可見之。
予既謁萬松，杜絕人迹，屏斥家務，雖祁寒大暑，無日不參，焚膏繼晷，廢寢忘餐者，幾三年，誤被法恩，謬膺子印，以湛然居士從源目之。其參學之際，機鋒罔測，變化無窮，巍巍然若萬仞峰莫可攀仰，滔滔然若萬頃波莫能涯際，瞻之在前，忽焉在後。回視平昔所學，皆塊礫耳。噫！登東山而小魯，登泰山而小天下者，豈虛語哉？其未入閫域者，聞是語，必謂予忘本好異也。唯屏山閑閑，其相照乎。
爾後，奉命赴行在，扈從西征，與師相隔不知其幾千里也。師平昔法語偈頌，皆法兄隆公所收，今不復得其藁。吾宗有天童者，頌古百篇，號為絕唱。予堅請萬松評唱是頌，開發後學，前後九書，間關七年，方蒙見寄。予西域伶仃數載，忽受是書，如醉而醒，如死而蘇，踴躍歡呼，東望稽顙，再四披繹，撫卷而嘆曰：萬松來西域矣！其片言只字，咸有指歸，結欵出眼，高冠今古，足為萬世之模楷，非師范人天，權衡造化者，孰能與於此哉？
予與行宮數友旦夕游泳於是書，如登大寶山，入華藏海，互珍奇物廣大悉備，左逢而右遇，目富而心飫，豈可以世間語言形容其萬一邪？予不敢獨擅其美，思與天下共之。京城唯法弟從祥者，與仆為忘年交，謹致書請刊行于世，以貽來者。乃序之曰：佛祖諸師埋根千丈，機緣百則見世生苗，天童不合抽枝，萬松那堪引蔓？湛然向枝蔓上更添芒索，穿過尋香逐氣者鼻孔，絆倒行玄體妙底腳跟。向去若要腳跟點地，鼻孔撩天，卻須向這葛藤穿過始得。甲申中元日，漆水移剌楚才晉卿敘於西域阿里馬城。
吾宗有雪竇、天童，猶孔門之有游夏。二師之頌古，猶詩壇之李杜。世謂雪竇有翰林之才，蓋采我華，而不摭我實。又謂不行萬里地，不讀萬卷書，毋閱工部詩，言其博贍也。擬諸天童老師頌古，片言只字皆自佛祖淵源流出，學者罔測也。柏山大隱集，出其事迹，間有疏闊不類者。至於拈提，茍簡但據款而已。萬松昔嘗評唱，兵革以來，廢其祖藁。邇來退居燕京報恩，旋筑蝸舍，榜曰從容庵。圖成舊緒，適值湛然居士勸請成之。老眼昏華，多出口占，門人筆受。其間繁載機緣事迹，一則旌天童學海波瀾，附會巧便；二則省學人檢討之功；三則露萬松述而不作，非臆斷也。竊比佛果碧巖集，則篇篇皆有示眾為備；竊比圓通覺海錄，則句句未嘗支離為完。至于著語，出眼筆削之際，亦臨機不讓。壬午歲杪，湛然居士書至，堅要拈出，不免家丑外揚，累吾累汝也。癸未年上巳日，萬松野老因風附寄。不宣。