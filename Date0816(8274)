经教开佛知见，广宣理论。若究即事而真，则坛场之庄严，曼陀罗之整肃，香花之鲜洁，灯烛之光明，无一不力求如法，故事上舍密乘莫可窥测佛境。
曩昔参加金光明法会，白尊者黎明入殿，梵呗声举，余顿入空乐三昧，驻足殿外许久，一心超凡希圣。迨班禅广慧大师，教授无量寿佛仪轨；大师高座，堪布匍伏，喇嘛围绕，未曾见之法物，于崇敬中皆见之矣。其次，安钦上师传授大威德金刚灌顶，历时两日，亦极尊崇备至，回忆上师，慈容白髯，著白绸法衣，肩上绣有彩色种子花纹，恍在目前。诺先师则以神通示现，方便自在，随时传法，随地灌顶；着汉服，不设座，可谓大慈大悲者矣。贡噶上师传法比较紧严，一切务必遵照仪轨，而白教大法学人均奉持为希有难得。缅怀往事，深知密乘在在就事显理，于以知佛法之高不可攀，深莫能测，惟密乘能标示耳。良以事理教相均圆融于中也，不参究者，又孰能知之哉？
余谓：既受灌顶，于法本外，关于过去传承诸祖史略，必当捧读以资效学，如莲花生大士史略，在广传原文多系赞颂之句，经诺先师口述，而记录以行世，亦可见大士出世因缘大概。木纳记从多杰格西口传，而印行极广，余则未闻也。盖密乘成就之诸祖，其事实极为神异，又极殊胜，非若显教有高僧传、往生传等书可资奋勉。则七系付法传之翻译，亦至要也。本传所载皆印度祖师，西藏者未列。商于元兴道友，自藏文原本译出。一则明法派之源流，一则示修学之程序。以聪睿壮年之多罗那他大师撰此伟着，其有益于学者之利乐，岂浅鲜哉？
多罗大师系西藏白教中人，生于明季，再世受五世达赖之命，往外蒙为哲布尊丹，是由白教而转入黄教者，慨乎！东密专尊龙树、龙智。而龙树以前之传承、龙智以后之得成就者，今则一举而阐发幽光潜德，此皆门人慧熙与正果之毅力以完成全传，余以教学相长，得亲校注，何幸如之。谨先顶礼至尊上师足，而缕述其因缘，焉得不记以飨后进。
一、原传无目录。兹依各系传法次第，编定世系，其别承旁出之系亦付于后，以明授受渊源。
二、原传只于学德俱显之师记叙行事，或此系仅列其名，而生平详于他系，读者应循环求之。至于有名无传之师，尚有多人，亦足以明源流、辨传承，然其事迹，或无可考。故传文阙略也。
三、密乘诸师多依密行修证，未成就前被褐怀玉，既成就后隐身住世，故其生卒之年多无可考。提要中略就其兴化之迹，定其相对年代。印度古代无统一纪年，西藏前后宏之间，法教中绝，史年异说不一，详为考订，有待专篇。今兹所出年代，聊为知人论世之资而已。
四、诸师名号译音译义，均依晋唐古翻，故与时译多有不同，近代所译人名，多准方音，难为典要也。
另一系传承为卢伊波传陀黎迦波，彼传安多啰波，彼传底洛波。又那洛波之弟子篾帝利波曾亲见舍婆黎，承受法要，故亦为舍婆黎之直传，篾帝利波之四大弟子，为俱生金刚，空性三摩地，啰摩波罗，金刚手。啰摩波罗传小俱萨罗跋陀罗，及阿悉多伽那二人，智友亦从其学法，又有大因陀罗部底王传龙女瑜伽母，彼传萨啰诃一系，此系不见本传。
又毗流波传钟毗呬噜迦，彼传钟毗种瑜伽母，阿阇黎阿罗罗金刚，呬摩罗金刚，啰多金刚四人。
又钟毗种瑜伽母传啰多金刚，彼传黑行，黑行又直承钟毗种瑜伽母之传。
又钟毗种瑜伽母传难胜月，彼传明妃苏部伽，彼传陀那室利，彼传中金刚座，彼传俱萨黎。
又钟毗种瑜伽母传行者，彼传僧伽罗瑜伽母，彼传难胜月，彼传罗睺罗金刚。
又中因陀罗部底亲传莲华生，彼传阿阇黎俱萨罗，彼传小俱萨罗跋陀罗。
又有亶底波、小毗流波、婆罗陀黎王、瞿毗旃陀罗王等人。亦为其弟子中之著名者。
黑行之弟子著名者六人，即贤足、摩希罗、婆陀罗、善相满、陀摩婆、杜摩婆。又有瑜伽母寐佉罗、迦那佉罗、波那第波等及大臣俱舍罗那陀、梨罗旃陀罗王、无量金刚、王子婆以、婆罗门吉祥持等，亦为弟子中得成就者。
又黑行传瞿呬耶婆，彼传案恒哩伽，彼传底黎波。
又黑行传善怙，彼传底黎波，彼传那洛波，及游戏金刚二人。
又那洛波之弟子有扇底波及阿底峡二人。其余又有精父续者四人，即黑无畏金刚、比卓诃都、胜生、迦湿弥罗阿羯啰悉地。精母续者四人，即摩那迦室利、法意、大旁丁波、慧获。得成就者四人，即胜德钟毗波、黎黎波、建陀波、迦苏黎波等。
智友之弟子有于铜洲证虹身之阿阇黎法生、瑜伽母月光、瑜伽母婆阇噜噜，为前期三弟子。连后期弟子大成就者寂密共四人，皆得最胜成就。
有四大弟子：燃灯贤、极寂友、大乐莲华生、王种罗睺罗。
又药足传乌仗那阿阇黎佛吉祥寂，彼传大金刚座，彼传中金刚座，又名宝生密，又名扫黎波。
中金刚座传无畏生，彼传输婆迦啰崛多，彼传十力，彼传瑜伽师金刚吉祥，彼传法贤吉祥，彼传佛称，彼传宝称，彼传啰底崛多。
传圣提婆、罗睺罗、月称、光生、智称、扇底波。
传智金刚、觉金刚。
传极寂友、吉祥军、妙吉祥智、大不空金刚。
极寂友传资鲁波、黑生、药足。
大不空金刚传悉地韦罗、阿底峡、友密、大金刚座。
传佗伽那、扇底波、智吉祥友、阿底峡、前金刚座、后金刚座。
传黎罗跋折啰、妙吉祥智、大不空金刚。
传阿阇黎婆罗门吉祥持、诃黎计罗、妙吉祥智。
传莲华金刚、底黎波、那洛波、扇底波。
传比邱阿嚩都底波、扫黎波、觉吉祥、那洛波。
传善生密，彼传十力，彼传誉天，彼传迦湿弥罗智者释迦吉祥贤、佛吉祥贤及宝护等，彼等又传牟尼吉祥贤，彼传大悲吉祥贤，彼传释迦护，彼传妙生胄，彼传解脱天，彼传阇那崛多，彼传啰底崛多，彼传举世无伦大成就者寂密。
传遮哩波质波，彼传得成就者羯句质波，彼传弥那波，彼传摩亲陀啰，彼传瞿啰刹那佗，彼传得成就者羯拏黎波，彼传那瞿波，彼传瞿邻那佗，彼传邬俱啰那佗，彼传大智啰底崛多，彼传大成就自在者寂密，彼传阿阇黎甚深慧瑜伽母地那羯啰。
又传龙树，彼传舍波黎，彼传卢伊波。
敬礼胜师足下能为一切诸众生，开显金刚持妙道，根本传承上师众，以恭敬心数数礼。诸所作事当略述，得道胜士纵一人，希有行事亦无边，虽具神通广长舌，乃至经于百千劫，赞述犹恐不能尽，今惟遵师所告语，谨依传授而笔录。
我等师尊佛密怙曾云，三世诸佛一切密意言音大海，刹那刹那，恒相随转成事业故，正法言教，孰能如量任持受行。然我本师大成就者寂静大师云，加持付法，凡有七系，诸系教授，我悉从师，听受无余。
大阿阇黎婆罗门罗睺罗者，生于欧胝毗舍国婆罗门种姓家，幼而精娴吠陀及诸支分，十八明处八观察等一切外典，常为五百婆罗门童子诵秘密名号。时金刚瑜伽母化为卖酒女形，来告阿阇黎言：胜义智慧甘露，希畅饮之。遂无分别而饮其酒，内心即得胜三摩地。
然流言起，谓其失坏婆罗门种姓，诸婆罗门竞欲贬斥，阿阇黎以已得瑜伽威力堪能故，乃令诸婆罗门为吐酒之加行，又以大石投于湖中，而告众言：若我饮酒，此石当沉；若汝等饮酒，而我未饮，此石当浮。言已，石浮水上。此为以神力制伏诸婆罗门也。其后来中天竺于佛教中出家，渐成比丘三藏法师。
此阿阇黎之亲教师，为上座黑。黑之亲教师为尊者马鸣。马鸣之师祖为优波掘多。此之师承，虽为上师所传，然难于稽考。西藏相传有谓彼即佛子罗睺罗亲传弟子者，此说无据，摒弃为善。尔后为那烂陀亲教师，广作佛教事业，诸大乘经广宣流布。
其后欲修明禁行，心住无相三摩地，而不倾动，游行诸国，终于南方摩哩诃吒处，见一能令全身解脱之大地瑜伽母，作制箭女相，彼以輮箭使直等事，表实相义，直指本源，现证法性。师遂携此制箭女为手印，游行诸国，作卖箭业，智慧展转增长，遂得葭啰诃之名。然诸世人以师曾为一切僧伽之上座，故颇不谓然。
有国王等及诸臣民前来瞻视，竞相讥嗤，时阿阇黎輮箭不已，而作颂言：呜呼我昔为梵志，曾与卖酒女同行，种与非种我不见。比丘剃发持禁戒，而偕妻室共游行，贪与离欲无有别。
由唱此无尽藏金刚歌故，国王臣民五千人等，皆得现见实相之义，其身亦成持明之体，以神通力升虚空中，渐隐不现。
其余依大手印探心元者多百千人，于一切方，声名洋溢。师为众生广作饶益，其后即身往生他方佛土云。以上所述，西藏诸派共传如是。然佛颅顶续一抄本中，曾谓师未尝出家，故名婆罗门罗睺罗，与上座罗睺罗非一人，弥若译师亦作是说，实不应理也。
注一按罗睺罗大师以前之传承，与中国旧传有相合者，据萨婆多部记目录，长安城内齐公寺萨婆多部佛大跋陀罗师宗相承略传目录，付法藏传，毗奈耶杂事，及三论玄义诸书所记，参以多罗那他大师印度佛教史所述，佛涅槃后传法次第，略可整理如下：佛传大迦叶，大迦叶传阿难，阿难传末田地，末田地传商那和修，商那和修传优波掘多，优波掘多传提多迦，提多迦传吉栗瑟那，即大手印传承中之上座黑。印度佛教史中以上座黑与阿育王同时，则其弟子罗睺罗当生存于公元前一二世纪左右。考罗什译龙树传，称龙树之卒始过百年，罗什于公元四〇一年开始译经，则龙树之卒，当在公元第三世纪末叶，罗什亦传龙树住世约二百余年，或三百年，与多氏所传龙树世寿二六五岁相近，当为实录。据此则龙树生存期约在公元初三世纪时代，可与罗睺罗相衔接，龙树大智度论中，曾引罗睺罗所作赞般若偈，足征罗睺罗为龙树之先德，近世学人，颇有以为传密之龙树，与中观宗之龙树大师非一人者，实未深考此等史实所致也。
注二四吠陀为黎俱吠陀、衣柔吠陀、娑摩吠陀、阿闼婆吠陀。八观察为外道八论。
注三十八明处为印度古代世间学艺总名，计有音乐、房中、生艺、数、声明、医方、礼法、工巧、射术、因明、瑜伽、闻、念、观星、算、幻术、古代传说、古史。
注四大乘契经之广演流布，始于此阿阇黎之世，师曾从邬祇毗舍国王毗苏劫波听受金刚乘法。十万颂大般若经，及四续部密法，均于此时出世。
注五师祖马鸣，当为与迦旃延同时之马鸣菩萨，非公元一世纪出世与迦腻色迦王同时之马鸣也。
萨啰诃之弟子即龙树阿阇黎，师生于南方吠陀婆国婆罗门种姓家，诞生之时，诸相师言：若宴百比丘百婆罗门百俗人者，分别可得七年七月七日寿命，否则别无他术，可令延生。父母依行，迨预期时限将近，乃遣其偕仆一人，漫游他国，后至那烂陀寺，遇亲教师罗睺罗，令诵无量寿明咒，遂得延寿。
即于彼出家，于大小乘一切三藏及诸明处，无不通达。其后修大孔雀佛母大黑天等，成就丸药、安膳那药、宝剑、捷足、摄取精华、开伏藏等多种悉地，及得摧伏、复苏等一切威力。夜叉龙等一切非人来供驱使，尤以成就摄取精华悉地故，成金刚身，得大如意神足通力。
师得成就大黑天明咒已，欲往䭾那迦吒迦洲中，迎请大黑天续部经夹，遂至彼洲，依障眼法而修幻变，以幻变力诸空行母头晕目眩，遂得请出大黑天母及大黑天八种本续，自二臂续以至十八臂续，及俱噜俱梨，观想法等。又得智慧空行母口传教授及不同修法百六十种，其后又修宝剑、水银等八共悉地，品类非一，皆得成就。
初亲教师罗睺罗跋陀啰专修至尊圣度母法时，龙树来至亲教师处，为五百僧众任授事职，时十二年中，饥馑荐臻，摩揭陀国几尽荒芜，师观此为有情业报，乃制化金药，点化黄金，至远方国中无饥馑处，易谷养僧，令无匮乏。后阿阇黎罗睺罗修法成就，出见国土皆已荒芜，而问因缘，师白：恐妨吾师修法，未敢禀请。饥馑荐臻已十二年矣。
阿阇黎怒云：斯何言欤？汝岂不知我有普降食雨之力？汝于有情，悲心太薄，违菩萨行，当修百八寺院，千佛殿，万窣堵波，以净汝罪。师念此事，以一比丘难以蒇事，当从染婆罗求财宝，从诸龙求事业助伴。然当先令诸龙生起信心，遂修俱噜俱梨明咒，钩召德义迦龙王女及其眷属，时于说法大会中，龙女二人及其眷属现身为少女形，一由旬内弥漫胜土，旃檀香气，所经之处，彼等去后，余香氤氲不绝。
师问彼等何事前来，答曰：我等乃德义迦龙女，为护人影，故以胜土旃檀涂身。师言：若尔可施此旃檀木建立一度母像，更愿为我建立寺院事业助伴。答言：当转白我父。翌晨二女来言：龙王来书言：阿阇黎若亲来龙国一行，即可奉命，否则不从。尔时师为迎请般若十万颂等广益诸龙国及人世故，遂暂赴龙境。
时有世尊释迦牟尼教法中阿罗汉多人，在龙宫中受诸供养，见师问言：我等为阿罗汉，汝乃三毒具足之凡夫，何故于此不为龙毒所伤？师言：我已修成大孔雀佛母法矣。有说师曾问彼等言：如来教法，本说诸法自性，了不可得，然今地上诸比丘众，竞反此说，汝等知见以为如何？诸阿罗汉答言：诸法自性，诚如汝说，然于后世有诸声闻，起有所得见，佛在世时，亦曾悬记。
尔后为诸龙等宣说正法，长时住彼，请出般若广本及陀罗尼观想法多种。有谓般若十万颂本，结尾少分，龙王未与。有谓正法三度遭毁之时，致令不全，后说较确。其后重返地上，广造正理聚等多种论典。有比丘商羯罗等于大乘法，瞋心起诤，师皆摧破。又有声闻孙驮波所造谤议论典多种，师尽葸集，埋藏地下。又于南方阇吒三伽罗处，与外道五百辩论会诤论，师悉摧伏，引入正教。尔时所建塔寺亦悉成就。
此阿阇黎所建之塔，一切方所，无不遍有，如是大乘教法，如日中天。后师往变铃岩及丁俱吒山等为金。至尊度母告言，未来当起争矣。师意遂止。然山中仍有金矿甚伙，每多多出现，山石亦多转成金色。后师于途中见有童子多人嬉戏，乃授记一人，后当为王。遂往北俱卢洲及余洲非人住处，凡十二年，迨返南瞻部洲时，前所授记之童子，已即王位，名为乐行，于阿阇黎恭敬供养。此王亦依阿阇黎教授，修成摄取精华及役使夜叉悉地，建立安住僧伽之寺院五百处。
阿阇黎后住吉祥山约二百年，以诸夜叉女为眷属，修真言行，其身成就三十二相好。其后舍头因缘成熟，师之住世已六百七十一年，此乃以半年为一年计，实则未满二百六十五年，时王之幼子，名为苏舍讫底，译言妙力，或名具力，欲得王位。其母告言，汝父王得阿阇黎加持之力，身寿齐等。阿阇黎已证金刚身，长生不死，父王先生诸子均未得王位而殁，渠等子孙亦先逝世。
王子闻言，极为不乐。其母又言，虽然有方，阿阇黎乃菩萨，若从乞头，必肯惠施。阿阇黎若死，汝父必同时薨逝，汝可得王位矣。王子乃诣吉祥山乞头，刀斫不断。师见此乃往生曾以青草断虫头之业，乃以俱沙草断颈，而授其头，并发声言，我今往生极乐国，后当仍入此身中。
尔时大地动摇，饥馑十二年。王子以阿阇黎已修成摄取精华悉地，惧师尔后身首复合，乃携师首至多由旬外，然师首为药叉女所夺，安置于一磐石口中，磐石开口之处，自然而有圣观自在石像五尊，身首二处，各由施主夜叉女建立佛殿，两处相距昔约四由旬，今已不及一俱卢舍，其处我师曾往朝礼，见其殿堂石壁，密合宛若岩窟，神变异常，威灵显赫，其殿无门，自窗内窥，见师身首皆在座上，犹如石像断躯云。
注一毗陀婆古国名，今之贝拉尔，地在讫利尸拏河及耐林陀河之间，以其地域广大，故又名为摩诃剌侘国，恭建那补罗亦名毗陀婆，乃其古都，即今之具德尔也。婆啰陀河中境而流，分国为二，北部都城为阿摩啰婆底，南部都城为波啰底瑟侘那，玄奘法师大唐西域记卷十一，记此国事甚详。
注二䭾那羯磔迦古国名，在东南印。清辩菩萨于此国修金刚手法成就，现身入阿修罗宫，待弥勒菩萨成佛。见大唐西域记卷十。
注三续显教三藏中凡佛所说者，名为经或契经，梵语为修多罗，密部中则凡诸圣所说，胥名为亶特罗，亶特罗有相续义，藏译即取此义。今即译为续字，以名密部本典，显密教典之有经续之别，犹中国坟典之分经纬也。
注四德义迦旧译现毒，为龙王名。此龙王与佛教关系颇深，汉土旧传其为呵梨帝母之夫，毗沙门天王及大吉祥天母乃其子女。
注五传说龙影有毒，人不能近，龙女以旃檀涂身，始可入众人中。
注六正理聚等论典，即指中论、回诤论等论。
注七由旬，长度名，合八俱卢舍，约七公里左右，北方加倍。俱卢舍合五百弓或二千肘，约九百公尺，北方加倍。
注八师身首本分二处，因有复合之说，遂距离渐渐相近，待至复合，密乘便当大兴。今其遗迹已湮没不现，并传山已平为水库，圣迹不彰，至增感喟。
龙树之弟子为大成就者舍婆梨，当龙树住彭伽罗国时，东方有优伶兄妹三人来献伎乐，入于室内，龙树知其为有缘人，乃示慧宝菩萨之像。三人请言，我等亦欲见此菩萨。龙树以镜示之，皆见自身在地狱中为火所烧，惊惧请言：愿闻解脱之方。
龙树乃授胜乐灌顶，依法观修，皆证实义。亲见慧宝菩萨，双运成就。龙树告言，汝当至南方山中，为猎兽人以利有情。二妹名洛计，及补尼；后世名为钵特摩袜底，及若那袜底空行母；西藏则呼为恰钦达郭，及多哈切勘，即具莲具智之义。二妹与兄共住南方吉祥山中，行同猎人。后兄证得金刚持位，名为大成就者舍婆梨波。此猎兽等事实，为圣行双运之行，不当作异解。此阿阇黎亦名小萨啰诃。
注一布尼据多氏印度佛教史则作瞿尼。
注二师与笈多王朝第二世并世。师既以得道而寿蔽天地，传说谓其仍住吉祥山，初为猎人时，技艺超群，观自在尊为伏其我慢，乃为示现以一箭而射百蛇，师请学此艺，观自在尊以镜示之，见此乃地狱之因，遂收心入道，此又一传说也。
卢伊波者，乃西方乌苌国王之一书记，本名普善。当得成就者小菠啰诃舍婆梨波唱金刚歌时，与其相遇，乃授与灌顶教授。师修法时仍任原职，后至冢间入空行母会聚中，行庖炙传食之事，金刚亥母乃于幻化曼荼罗中为授灌顶，并教之言：两足曲膝礼，永断生死役，金刚萨埵王，数数我礼请。
师知当无散乱专精修法，若任原职，仍逐散心，矧获果实，尚须精进，乞求斋供亦生贪嗔，当随缘为生。乃潜赴东方彭伽罗国，见恒河边鱼肠山积，乃于其处以鱼肠为食，经十二年，专修观行，证得大手印最胜悉地。后知调伏欧胝毗舍国王及大臣等之时机已至，时值此王接见南方一国王，于园中设座，四衢道中满陈供物，国王之前则有唱吉祥赞诸婆罗门围绕前来，见其座上有青色人，虮虱遍身，头发蓬竖，偃蹇而卧。
众令其起，呼之不应，三十婆罗门竞相挽曳毫不动摇。时师见彼婆罗门自无能力不觉失笑，阿阇黎言：此处若尔三世亦如是，一为主人余一为其仆，妙慧于他正行嘲笑者，生死希有何需多言说。
王言：速驱此人。军众奉命前来，阿阇黎作诃诃呬呬笑声，一切军士俱皆僵立。中有一人知师为得成就者，遂起恭敬心，登时解禁，彼复教人，俱得解脱。
于时国王生希有心，前来问言：汝为何人？师亦反问：汝为何人？王言：我乃国王。师言：我亦国王。王言：汝何不具国王仪仗？师言：大地为床随缘敷卧具，明月为灯轻扇如意风，太虚为幔拥离欲室女，三有无畏安眠瑜伽王。
言已，即为国王及大臣二人授胜乐灌顶及教授，亦教吉祥现观。
尔时告国王言，汝当往南方俱摩啰刹多啰处为一妓女仆役。又告大臣婆罗门言，汝当往东方波羯啰那那揭啰处，为一卖酒女仆役。汝等二人若能如是修十二年，即可证得最胜悉地。时彼二人即断欲尘，如教修行。国王为一妓女仆役，凡有人来即作洗足等事，密修三摩地，某日有男子午夜归来，见奴舍中火光炽然，逼而观之，乃睹奴身放光，知其已得成就，遂与妓女俱请容恕。
尔时阿阇黎即于其处广宣金刚乘法。某日振铃而作集会轮，会中有一千零十六女子与师俱升虚空，证得最胜悉地。妓女男友启请授记，师言，城东有一石碑，上有一象口向东方，若每年以白芥子灌之，迨象口向西，即得成就。此师名陀梨迦波或陀梨波，乃妓女之仆之义也。
其大臣则作卖酒女之奴，以磨米为缘，现观心之实相，一时于三昧中心神恍惚，未为鸽食，卖酒女詈之。异日唱金刚歌，众人闻之皆知其已得成就，遂广说金刚乘法，令无量众生皆得解脱，由于舂米之征吉中而摄心故，得名为征吉波也。
舍婆梨之后世弟子为大宗师弥底梨波，其名为弥底梨多，彼为婆罗门外道之学者，后遇那洛波而入内道，请授灌顶及教授，于那烂陀寺出家，依止宝生寂等大德上师多人，得成大学者。
其后住于超岩寺镇伏相精舍中，既示学者之相，又修成就之法，面见金刚瑜伽母，知已届有三昧助伴之时，乃密修内普行法。
有一沙弥见阿阇黎与一女人共饮旨酒，乃于众中责之，阿阇黎吐乳，而于沙弥作吐酒之加行，彼遂吐酒，众皆无言。又于一时，寺中主事等人乘便掩来，酒变为乳，女隐不现，一说女变为铃。其后寺众伏伺，师不及以咒力转变，遂为僧伽所逐，乃于恒河上敷皮座乘之而去。相传其时寺中为主事者即尊主阿底沙，后阿底沙为净此罪，曾依止大宗师闻法，乃来西藏云。
尔时师虽已得无量神力，然于真实未证少分，遂遵本尊授记，至吉祥山，访求舍婆梨波。于南方道中遇王子娑羯啰，二人俱诣吉祥山。附近诸人皆言，舍婆梨波乃古昔得成就者，今何可寻？彼二人专志恳求，六月不懈，终遇舍婆梨波，见其头发散披，虮虱坠落，有妇二人共行欲事。弥底梨波心微不信，然彼王子趋前礼足。舍婆梨波言，阿耶阇啰嚩攞呼。王子立即解脱而证虹身。
师遂生信，又见二妇宰杀猪兽及孔雀等，又生少疑，舍婆梨波弹指作声，彼等皆隐。乃受灌顶及教授等，生起证见实相之智，得为无量勇士空行之主。尔时心念，今当修成宝剑等八大悉地，驻寿一劫，为持明仙，乃修法物。迨成就相出现之期将到时，舍婆梨波现身，以期克印拟之，皆化为灰，斥言：何修此幻事而舍广大实相之义。师后赴中印。
西藏传说，师曾与扇底波诤论，实不应理，印度境内从无此说也。师于冢间寒林中多次示行夺舍之法，又以修成大黑天故，数百由旬之外动静之物无不能摄，曾将摩腊婆国王之女从空摄来，后为空行，名伽驮啰。师后以住东方俱萨攞林中为主，其空行则化为野干，为取供物，修成视法，其身能化种种色形，出现无量希有之事。以昔于舍婆梨波两度不信，故即此身不能转依。
约于七十岁时逝世，于中有位得大手印最胜成就。师约于那洛波逝世时开始利生，其名声及弟子数虽略不迨，然其利生事业则极大云。于印度中前此大师虽多，然后继者则为数无多，教法盛弘反在尼波罗及西藏等北方诸处矣。弥底梨波之弟子据西藏旧派相传有四大、七中、十小之说，然中小之数印度无称，若四大弟子则遍传闻也。
四人为俱生金刚、空性三昧、啰摩波攞及金刚手。俱生金刚亦名宅伽，著有十真实释及依处摄二书；空性三昧亦名天生月，编有般若智慧明教一书；金刚手又名印度手，著有金刚勾集。此三师即身皆未得持明位。啰摩波攞传法于喜护，著有灌顶指示释。又其明妃得通力者，有瑜伽母大宝天女，与宗师本人知解同等，得持恒河一半果位。
彼之种姓为刹帝利，生于南方羯拏吒羯啰，幼即娴熟多种明处，十二岁时依止宗师弥底梨波，弥底梨波逝世后，即于吉祥德聚塔巾为上师，三年不语，一心修行而住，迩后现证一切心要之义，多住南方饶益众生，大黑天赐与宝剑悉地，即此色身入地下吉祥门至阿修罗处，今尚在彼云。阿阇黎俱萨啰跋陀啰及阿悉多伽那二人，曾从之咨请大手印教授，智友亦亲从闻法也。大阿阇黎寂密一系诸师于弥底梨波亦深致赞叹，于阿摩那悉攞则颇有胜劣之差也。
第二付法传承为拙火，拙火教授昔所未有，毗流波亦未从余师得闻此法。此派法要乃由阿阇黎毗流波，亲从金刚瑜伽母请求而得者。此阿阇黎为那烂陀罗寺一比丘学者，喜饮旨酒，与女行欲，为僧伽驱摈。尔后至恒河滨呼一舟师令与渡船，舟师言：当付船资。时身无钱，即以期克印指恒河，应时河水逆流，迳越而过。
时邬胝毗舍，有一卖酒女，师来买酒，女言：当先付值。师乃就日影界际划一纹线，告言：日影不逾，即付汝值。以食指拟日令住而饮其酒，以住日不行故，日晷滴漏等计时之具皆迷谬错乱，众人皆知为瑜伽师显示神力，国王乃来为付酒值，请放日行，其时已逾三日云。
后为底哩陵伽国王迎请供养，一时受食外道供养天神之物，不作礼，王等责之，师乃作礼，外道天神像俱皆崩坏，天神像之首为毗首那佗乃怖畏军所建，以四面陵伽为严，亦裂为四块云。后至荼吉尼颇吒一外道会堂中，有一俗人所立之三股叉上悬人肉，阿阇黎见之击掌，其叉即坏。
又有旃胝迦一躯，颤动灵异，师以棒压其头，即下陷人胸，仅留二耳在外，此像至今尚在，师乃嘱其勿再损恼有情，此荼吉尼颇吒，西藏相传或云在南方，实当在东方，或谓降伏此天女者乃瞿啰刹。后至苏剌佗国，其地有一名为苏摩那佗之大自在天石像，神异无比，师以期克印拟之，竟不摧坏，讶而谛观，乃见其上有观自在菩萨像，有谓石像上乃摩利支天母像也。师乃取去菩萨之像，大自在天即现真身，请受教命。
师言：汝当于汝供养处供养百僧，不受杀生供养，并以供品供养我身。大自在天言：佛教不久即灭，而我之供养长存。我当于佛教住世时供养僧伽。师乃于石像手中置化金药，咒之曰：去。药隐不现。其后每日可自石像手中取化金药，以触铁铜，皆化为金，即以此金存养僧伽。
其后佐那伽吒一国王请化二万两黄金，后欲请益，石像之手印即时合拢。又有一贫婆罗门，以一土块置像掌中求变为金，像言：七日后来取。其后三日之间渐变为金，有二国王使人见而欲取，婆罗门乃求其像，像手即合。王使一人以杖击像手，击者手断而死，一人又言：断此像手。其口即哑，国王亦发狂而死。其威灵显赫有如是者。
今日其处已无僧伽，其石像仍在一森林中，极难趋入。像身紫黑色，大张其口，肃然而住云。其后当啰摩波罗国王时，立名为悉洛波瑜伽师，至中印度，行利生事，以洗足水灌国王啰摩波罗乘象婆那斯陀，于战争中摧伏八回教王。其后东方瞿啰境中有大食王，师至其处，坐其枕上，王命投之于水，屡还原处，又令火焚，亦无所损，又以种种刀杖斫刺，刀杖皆坏，又以六斛毒物令服，一昼夜间多人守护，然阿阇黎色力愈增。
王知其为得成就者，问言：汝为谁？答言：我为毗流波。遂于其处，为数有缘宣说教授。由恭敬依止故，师为彼等说真实句，即有多人获得共同悉地。其后又至盘伽罗国住约四月，曾有多人亲见之也。其后不知师去何处。有谓师赴汉地，今仍在彼，有谓毗流波曾三度出现人间，此乃第三度也。此阿阇黎亦名吉祥护法，当知与那烂陀寺之亲教师上座护法非一人也。
毗流波之弟子为黑毗流波，生于邬胝毗舍国为婆罗门种姓，当其母怀孕时，诸婆罗门相师预言其当犯四罪，故名为黑。当七岁时，父母为令其四罪不生故，使其远游异邦。迩后历时颇久，其母婆罗门女名洛乞史弥，因夫及公婆皆死，亦漂流异乡，失坏种姓，于邬胝毗舍东方为卖酒女。
其子后亦来至邬胝毗舍，至其母处，母子不识，子与母交。后就一坛中饮水，其实为酒，饮之而醉。怒投其坛，适中一牛而死，又欲隐杀牛事，乃于夜间，投牛喂狼，村首适有一婆罗门径行其处，夜间不见，误中其首而死。心中疑惧，乃问卖酒女往事，得悉此女即其生母。如是先所授记四种罪行皆应。
所谓杀婆罗门，与生母交，杀牛，饮酒。即吠陀中所说十六种失坏婆罗门种姓中之四种罪行也。此四种罪行一时均犯，为净此罪遂遍访内外诸道，然于诸师不能生信。后遇阿阇黎阇烂陀梨波授以金刚亥母教授，告言，当以此法净汝罪障。其后至恭俱那国，入水没颈，修法六月，然相不现，乃断法事，自水中出。往询阿阇黎，阿阇黎告言，今若再修，速获悉地。
乃于其处，如前修法，七日之晨，金刚瑜伽母现身作童女形问言：阿尸吒萨伊佉知，那波萨伊阇罗那，剑阿夷布恒啰，顿呬恭俱那摩啰拏。
意谓：海流八百，河流九百，吾子从何而来？汝将死于恭俱那耶？师即答言：阿夷摩多跋折啰瑜祇尼，帝哩萨啰拏。意谓：慈母金刚瑜伽母，我来归依汝也。
时金刚瑜伽母以手按其顶，即得殊胜三昧。告言：与汝多生有缘者为毗流波，现住摩啰贺吒，当往求之。时毗流波于其处已得金刚颅结大印最胜悉地，往来冢间，修禁戒行。此师亦修金刚颅结，戴青色小帽，闻今尚未断绝身业，住于乌苌国中云。此大小毗流波二人，皆依焰鬘德迦及亥母法而得成就。
小毗流波之弟子为毗耶陀里波，此师初为杀鸟种姓，其日见一鹦鹉口衔果实，飞翔空中，师问，汝何所往。答言：此处有一得成就者名毗流波，今往供养。师念，如此畜类亦有善心，况我为人，能不修善？乃取果实数品授彼鸟言：愿汝持此往献彼得成就者。鹦鹉即以此猎人之果奉献，毗流波不受，告言：鹦鹉，今后勿将如是罪人之物携来。鹦鹉㘅果还付猎人，猎人问言：汝何故不献？鹦鹉答言，彼得成就者曾如是言，即以其言告之。
尔时猎人心生愧悔，欲忏其罪，乃数数周游林中寻求上师，后得相遇，授与灌顶及教授，遂一心观修。然仍忆念猎鸟之事，乃请于师，师言：此等妄念极难断除，纵断亦难得三摩地，若尔，可和泥浆制为鸟形，割彼等颈而修三昧。彼遂如是而修，终于十二年间证得大印最胜悉地。于诸城中示现种种杀鸟神变，并食鸟肉。诸人嗤言，安有身形同瑜伽师而乃残杀有情者。前所杀鸟悉皆复活。如是十二年间作猎鸟业，修明禁行，其名亦号得成就者毗耶陀里波，毗耶陀里波乃猎鸟者之义也。此师传俱萨里跋陀啰为拙火传承之一派。
复次，毗流波传种毗呬噜迦，此阿阇黎西藏相传为皮匠，其实为东方底布梨一国王也。当阿阇黎毗流波至其国时，此王心生净信，请师摄受，遂授灌顶及诸教授，王即依之修习，广生二次第证德，知已届作行事之时，当略修密行，乃依指示求一屠家女名有莲者依之修法，遂坏刹帝利种姓，为臣民等夺其王位，摈逐于外。尔后修明禁行，游行诸国及森林间，得名种毗波王，言种跋者即屠夫也。
彼等住于城外，杀鱼、鸟、兽而食，无肉卖时，即作歌舞、卖根果等邪恶之业，其行不净，乃劣种姓中尤卑贱者也。此阿阇黎本非屠种，以纳屠家女，故属屠种。名种毗者，乃有屠女之义。阿阇黎根性极利，自毗流波传法灌顶以迄被逐不迨六年，尔后长时游行诸国，本国中疾疫流行，饥馑荐臻，苦难日深。诸占相师卜言，此乃有福德王被逐在外所致当速迎请。阿阇黎遂与明妃骑乘母虎及母牦牛，手执毒蛇而返，众人见王，皆知彼为得成就者，乃恭敬礼足。国中灾难皆息，国人之中诸具缘者请其摄受，遂传一切教授，即有多人证得悉地，成为胜成就者。
尔后于啰䭾地方，俗语名为陀啰啰，有一国王破坏佛教，其处有虎与蛇，极为可怖，为伏彼王，阿阇黎乃至其城附近一森林中而住。时彼王言：此恶瑜伽师不可住此。阿阇黎遂现神变如前故事，以触毒蛇而为严饰，以见毒蛇而为鞭具，以息毒蛇而为头冠，来过王前。王及居民皆大惊惧，即以黄金时华散撤而请白言，愿阿阇黎往诣他方。阿阇黎即变自身为二臂呬噜迦像，母虎亦离地肘许行虚空中，告诸人言，汝等若不入佛教者，当即放此有毒诸蛇。众人闻之皆大惊惧，悉入佛教，陀啰啰境内外道一时绝迹云。
尔后至南方羯拏吒迦国中于一林中与多眷属共修三摩地，又于阿吒吒贺萨冢间修行，国王三牟遮耶为施主，与五百瑜伽士女六月之间转会供轮，有一婆罗门种比丘不信资粮行，未求师许，即行外出，彼由破坏师教故，立即死亡。其余五百人无一不得悉地者。时其近旁有一外道国王，修建外道派塔一百八座，外道万人会聚开光，杀害种种食生之物，取其心脏作为供品，积有三人之高，阿阇黎有一女侍来至其处为众所殴，阿阇黎乃示神力，黄昏之时所有诸塔悉皆倒立，一切供物散洒十方。翌日王及外道皆大惊惧，俱诣师所，请求宽恕，并求诸塔悉返原状。
尔时阿阇黎言：汝等自今以后，不得为供神故再杀一生，若再杀者，所有诸塔皆当崩坏。为示现佛法威力故，即言：所有诸塔皆复原状。诸塔即时矗立如前，谛观无异。后时其地一王又行牲祭，一百七塔皆分为二，或裂为三，迄今尚以铁箍之，所言外道之塔皆具迦陵者也。如是于彼长时利生，即此色身升虚空界，彼之弟子得成就者四人，为首即屠种瑜伽女、阿阇黎阿罗罗金刚、呬摩罗金刚、中印度之啰多金刚四人也，其余复有阿吒婆迦、阿阇黎揭婆梨波、阇耶室利、难胜月、啰睺罗金刚等，亦亲礼此阿阇黎之足而得少分悉地者也。此中由大成就者种毗波传屠女瑜伽女，彼传啰多金刚，彼传黑行，成为一派。又由屠女瑜伽女传行者，又成一派，此派乃拙火付法中之主系也。
屠女瑜伽女以四视法饶益有情，以修成四业真言及多种加行，凡有所作，威力极大，迄今尚存云。彼多咏金刚歌饶益有情，后升空界，彼乃呬噜迦对种毗波师授记之印母也。
难胜月者，亲从屠女瑜伽女请法，彼为极聪慧善巧之学者，曾从种毗学派中多人闻法，后唯就屠女瑜伽女一系中求传教授，于乌苌国专心修观，得遇种毗波及其明母，授以诀要。乃于冢间以干颅骨筑一小舍，以一瑜伽女为修法役使，以一弟子送资生物，专精修行，终生殊胜证德，而见呬噜迦，获得共同悉地。其后一时作大会供轮，钩召一切空行母及饰母入会。
洛护啰国有一美女将家中一切有果树木连根拔起携来会供轮中，心知其夫夜间不在，实则隐于园中芒果树枝中也，此树亦为连根拔起携来会中，时此会众正食大肉等，诸瑜伽士女共相受行，此人见已，于妻及会，其心不愉。阿阇黎言：我等会中有密犯者，当解脱之。翌晨此女复携树木，还植本处，告其夫言：汝已得阿阇黎苏突阇耶旃陀罗教命，汝已解脱。言已其夫即死，是等神力无量无边。难胜月传法于其明妃苏部伽，彼传陀耶室利，彼传中金刚座，彼传俱萨梨。又由行者传僧伽罗瑜伽母，彼传难胜月。
难胜月传啰睺罗金刚，彼自幼年即见本尊，出生刹帝利种。为毗羯啰摩寺之博学比丘，即于寺中修习真言。上师告言：当修普断行。然我慢增上不从师教，暂未修普断行，后为净此罪，乃专精修法，然全无成就。上师俱拏阿羯啰教言：当断汝舌及四肢。遂断舌及四肢，即时观自在、金刚瑜伽母、大黑天、度母四尊现身加持。
尔时上师若那婆揭啰教言：汝当于此水中没身七日。如言奉行，其身上血为极多水蛭所吮，几濒于死。由此二事遵上师教，罪障得净。后至南方修观，得证大印悉地，住于兴祇梨黑山岩隙中云。兴祇梨者非西藏蛮界，乃在印度南方也。此师传陀那室利。如上所说，此系唯传喜金刚之拙火也。啰睺罗金刚有谓其为那烂陀寺一学者，广传未说。又有随行小毗流波、黑行、种毗呬噜迦、难胜月、俱萨梨跋陀啰以次相承一派者，然其说不净。
亲见佛面之大因陀啰部底王，其本体即金刚手也，所有本具新证皆难思议，于此教法中为一切秘密真言之主。彼为乌苌国王，继王位后，安乐而住。时佛弟子诸阿罗汉，飞往余洲，往来过境。因陀罗部底王见之，以遥远故，不能细辨，乃问诸臣言：此红鸟群为是何鸟？诸臣答言：陛下，此等非鸟，乃大仙人佛婆伽梵之声闻也。王欲见佛，诸臣奏言：路途辽远，不能抵达。王即恳祷，翌日正午，佛与弟子五百声闻俱来乌苌，王遂广兴供养，请传成佛方便。
佛言：大王，当舍欲乐，依止三学及六度行。王言：我所求者，乃有妃嫔恣享五欲而能成佛之方便也。噫，乔答摩：瞻部园中可爱乐，断除欲乐之方便，我宁受生为野干，亦决不愿学比丘。
尔时诸声闻众皆隐不现，空中有声言：此处无有八种人，声闻独觉亦无违，菩提萨埵大神变，化现彼等为此形。
即于其处出现无边大曼荼罗，为王灌顶，王立成就双运之身，世尊亦以一切续部付嘱于王，王亦为乌苌一切众生广宣法要，诸续部经集为经夹，后与妃众隐身不现成受用身，从一佛刹至一佛刹，结集一切密咒教法。其时不仅国王眷属，即乌苌国人民、部多、禽兽、傍生乃至虫蚁，所有一切，无不皆依妙安乐道，而得悉地，证得虹身。
注诺先师开示录云，释迦佛传印度王爷立地成佛之法亦是汝是佛一句话，王爷信得过，立时心地明白而成佛。当时释迦佛许多罗汉弟子均非常惊异，释迦佛乃对大众解释云：汝们都是显教根基，王爷是密宗根基，各有因缘不同。从此密宗法门即流布于人间，即指此因陀啰部底王也。
亲见大因陀罗都底王之空行母后仍住世者，为具德安乐游戏母，此与萨诃阇悉地，即俱生成就游戏母，乃异名同人也。此瑜伽母之事迹，如俱生成就释中所说，彼为乌仗那国中一小王之女，偶于一时与五百侍女俱游行林中，时乌仗那国一处有金刚手菩萨化为仙人，名曰安慰众生者，诸女遇之，见彼仙人头发蓬松可怖，以为妖魔，大惊遁逃。尔时嬉女告众女言：汝等勿惧，我适见此人，心即生起殊胜喜乐三昧，此人乃大德也。
即与五百侍女礼仙人足。仙人亦以手抚乐嬉女顶，遂能忆念往昔生中所得灌顶智慧，现证本身俱生心性，乃对眷属诸侍女宣说，故彼亦名大瑜伽母。此女传大莲华金刚，此人后传牧豕者无肢金刚，彼传中莲华金刚海生，彼传中因陀罗部底，彼传阇烂陀里波，彼传黑行，彼传善怙，彼传无量金刚，彼传俱萨罗跋陀罗。
大莲华金刚者，生于西方摩噜国中一婆罗门种家，三藏及一切论典皆极善巧，后诣乌仗那国学秘密真言、外续部多种，亦皆综练，遂修诸密法，获得夜叉女及丹药等共同悉地，然于真实义犹未了达，乃游方乌仗那各处。遇一面见金刚萨埵之阿阇黎授以灌顶，遂见自性实相，其心念言：虽手印灌顶智能显真实义，然何不可见唯诠此事之一部经藏。乃专心谛求，感得乐嬉女与眷属多百千人俱来阿阇黎前，授以四印口诀及以密集为主之无上续部多种。由现证如上诸法门义理故，即身证得大手印最胜悉地，终于十二月间得大金刚持果位。此师广宣诸教授，令乌仗那国无量众生皆得殊胜及共同悉地，传此师撰有秘密成就论云。
注此大莲华金刚出世在莲师前，莲师得成就后，乌仗那人以其功德与此师同等，故袭此师之名而尊称莲师为莲华金刚，后世不究史传，以二师为一人者，误。据多氏印度佛教史所述，此师实与龙树之弟子提婆同时，行化时期为公元四世纪初叶。
无肢金刚者，乃一下贱种姓而具有法缘者，此师虽已证入大手印最胜悉地，然念己身所作当禀阿阇黎命而行，乃请于师。师言：汝当依止牧猪女，行牧猪事。当渐证得金刚萨埵之身。彼遂至乌仗那北方一城中，以牧猪行饶益众生，于诸有缘者授以灌顶并宣四印教授，皆令成熟解脱，人共称为吉祥牧豕师。
注无肢金刚，著有般若智慧决定成就。其梵文原本已发现。
无肢金刚之弟子为海生金刚。此师原名萨洛噜诃，即藏语海生之义也，师为刹帝利种，精娴一切明处，为大班祇多，通密咒续部多种。此师曾为一国王所供养，有无数弟子听其说法，时有樵薪老妪前来采薪，先笑后泣。后师至此老妪之家而问因缘，老妪言：先笑者，见汝说法形仪与金刚持说法无异，故笑也。后泣者，以汝未说金刚持密意，故泣也。师言：若尔请断我疑。老妪言：断疑我所不能，汝当往求吉祥牧豕师。师问言：彼住何处？答言：彼住北方一恶城中。此阿阇黎乃前往寻求，于北方一城中，遇吉祥牧豕师驱一大群猪，一贱种女与之偕行，负一大捆柴。师知此等皆为表法，负柴担者，乃瞋恚不断当下清净之相；与贱种女偕者，乃贪欲清净之相；驱猪群者，乃愚痴清净之相。既了知之遂求摄受，牧豕师又驱豕至一污秽猪圈岩洞中而住，师随至彼，入夜以首枕门限而卧。
夜间诸豕斗争，毁此阿阇黎之资具，乃殴诸豕，其贱种老妪起而驱师，师不顾也，如是有多昼夜安住其处。一日黎明，阿阇黎问言：门前之人所求何事？白言：从真实义求摄受耳。阿阇黎言：此人号称智者，我慢极大，理不应为真实法器。师为成就自利故，数数祈请，遂得授以灌顶及诸教授口诀等。
阿阇黎又以己之丑女赐与此师而嘱之言：当以此为明妃而修。尔时阿阇黎仍为前王之所供养，心无异缘，专一修观，十二年中证入大手印最胜悉地。此师初唯秘密受用而住，自此以后，于世人前亦行密行，诸人皆言，此阿阇黎受用贱女故不清净，若阿阇黎不清净者，王亦成为不清净矣，由此全国一切处所皆成不净，将有衰损，今当将此不净根本阿阇黎与贱种女投入火中烧之，一切皆清净矣。
诸人数以此事请诸国王，王于一时至宫殿顶，见阿阇黎自宫中与一贱种女外出，遂起心治罚，乃聚大木堆，置师及女于木堆上，复聚诸木，举火焚之，凡经七日，火焰未熄。第八日中诸人清扫灰堆，见于其中有一小池，池中有一盛开莲华，阿阇黎双身现呬噜迦双身之像威光赫奕，尔时诸人皆生希有，乌仗那国一切人等皆入金刚乘，国王与五百眷属皆得悉地。
后于一时至摩噜国，其地有人见于炎热沙漠中诸野兽等反极寒颤，心知其处必有胜土旃檀，遂穷索之，得一旃檀树株以献于阿阇黎。师念以造一呬噜迦像最佳，然当摩莹镂治，故需一具足莲华种姓三十二种功德之女，此女余处无有，仅其国中受持外道法之国王其后宫夫人，具此德相，后于一时王见女手皲裂因问之言：汝今逸乐若是，何故憔悴，手掌皲裂？此女答言：王不知耶？每夜于一岩窟中有一大德，令我磨旃檀木，黎明又遣我返宫。王问：其地何在？答言：以头晕故，不辨方所。
王乃潜究，欲悉底蕴。然至晚间，王亦心迷头目晕眩，见其夫人合掌向天，腾空而去，翌晨又于宫中出现，不知从何而至。次晚，王与此女以黄丹末，令其尽力散洒，女如言散洒，翌晨王循黄丹末迹至阿阇黎前，王大瞋怒，与侍从俱欲治罚师，时阿阇黎修金刚曲刀加行旋转一陶瓶之颈，王及侍从皆转面向后不能复正。
尔时王等怖畏敬礼，阿阇黎言：汝当入于佛教，若不尔者，尔头当断。王遂入于佛教，并建一呬噜迦殿威灵显著，加持极大。此阿阇黎曾行无量利生事业，证得喜金刚真实果位。此阿阇黎之弟子为中因陀罗部底王，彼即上述以火焚烧阿阇黎身者，此事兹不广开，另于毳衣师传中详之。又一传承派别中，由因陀罗部底王亲传莲华生，莲华生传俱萨罗，俱萨罗传小俱萨罗跋陀罗。
此法乃由阿阇黎金刚铃于乌仗那国亲从金刚空行母请得者也。若据远传承而言，则有大阿阇黎马胜者，曾证大手印悉地，修习光明不可思议三摩地，于乌仗那一城门旁结庵而住，国王及诸人等常来戏弄侮慢此师。后于一时，以乌仗那之大，无间山河悉有马群充遍，尽食田园一切所有，王及众人驱逐马群，虽渐逼近终不能获，有数马逸入阿阇黎茅舍中，众人前来察视不见一马，乃知马皆幻化，亦知阿阇黎为得成就者，时阿阇黎已以如意神足飞往非人处矣。
注据多氏印度佛教史所述，此师约与无著世亲同时，故其出世当在公元五世纪初叶，乌仗那即今之阿富汗西北部。
后乌仗那王等从马胜弟子琵琶师请求教授。此阿阇黎本为刹帝利种，阿阇黎马胜为其灌顶并传教授，彼白师言：我虽能舍王种事业，然不能舍琵琶之声，当云何修？师遂传以依琵琶声而摄心之教授，由此证得不可思议悉地云。
琵琶师之弟子为卖酒女，嬉女金刚亦瑜伽母。此师乃乌仗那国王之酿酒者也，当师十六岁时，阿阇黎钟毗呬噜迦来乌仗那说法，其王以喜外道故，未能调伏。阿阇黎乃至此卖酒女处咨以方便，此女告言：以蛇怖之则受化矣。于是阿阇黎用存想法化一毒蛇，具有触毒，围绕王宫。
王大惊怖无皈依处，卖酒女言：诸外道师既无力救，当求钟毗波师。王遂至心祈请，时阿阇黎即至其处，所有毒蛇均入地下。王与眷属皆信佛法，长时供养阿阇黎。尔时见此卖酒女为法器故，钟毗波及琵琶师二人，均为灌顶并传教授，成为获得威力之瑜伽母，而吉祥夫人亦授以大乐教授，尤以阿阇黎毗拏波传以不可思议之教授，故成为诸具光明金刚心瑜伽母之主，广行无量利生事业，亦号如意瑜伽母云。
注吉祥夫人，即因陀罗部底王之妃。
嬉女金刚传法金刚铃。此阿阇黎为邬祗毗舍附近一刹帝利种，于那邻陀寺出家，得名慧藏吉祥，尔后成为大智者，摧伏外道诤论，敌者共称为尊胜天。传师曾一度为那邻陀寺之亲教师，而后遇得成就者陀里迦波，遂请求灌顶及传真实义，依之修观，师授记言：若往乌仗那者当生悉地。遂前往乌仗那，于彼遇瑜伽母嬉女金刚，作牧猪女状。
嬉女金刚授以大手印不可思议大欲理趣，遂悟入一切真实义。后至东方邬祗毗舍一树林中修观，生起二次第殊胜证解。时此国王入林狩猎，见师心念比丘无活命物真可怜，即请师入城。阿阇黎言：不应轻侮善知诸事智者等，较小草尖尤小受用彼不着，如于不绝滴酒之滨有巨象，身形粗壮细莲华丝不能系缚彼。
王心念言，此比丘辱我，我当以恶报之。
乃宣于世曰，林中有一比丘，谁能降伏之者，当与重赏。尔时有一卖酒妇应命而往，尔后此妇恒送资生之物至阿阇黎处。异时阿阇黎以卖酒妇之女，具足一切具生莲华德相，故取以为手印母，而修观行，十二年中此阿阇黎即得大手印最胜悉地果位。尔时为遣诸大城中不净信者故，及为未来有情作福田故，建立观自在尊石像。又为真言教法广大增长故，一度化为童子童女形。
时国王闻此事已即嘱卖酒妇言，趋呼阿阇黎来此城中。遂于城东门外聚集多人，阿阇黎于自林中入城途中，令置众多酒瓶，其手印母自彼吹角前引，化身童子及化童女左右奔驰。迨抵城东门时，其国中人咸依前王凌蔑之词唱言：国王请不来，酒妇呼即来，此以何因缘？唱已拍掌。
尔时阿阇黎以号角口击地，地穿七穴，涌出大水，阿阇黎及母双身化为呬噜迦双身，童男童女化为铃杵，阿阇黎两手执持，腾空而起。时诸人等渐为水没，乃祈求阿阇黎，阿阇黎言：当求观自在尊。诸人皆诵敬礼观自在，是时水中自然现出观自在石像，其水即绕此像，然后复入地中，后阿阇黎即对此国人广宣金刚乘法，实得悉地之弟子无量无边云。
注金刚铃师据传为清辨菩萨之后身，清辨为南天竺摩攞耶国刹帝利种，出家后至中印度，从龙友之弟子僧护学龙树论，后回南印，为五百僧伽蓝之主。此师以提婆弟子佛护所解中论诸作未惬密意，遂造般若灯掌珍等论成经部行中观自续派，据玄奘法师传说，师曾至摩揭陀欲与护法菩萨诤论空有两宗是非，护法菩萨拒而不见，未果所怀回本国后遂修金刚手法，竭诚三年面见本尊，令入䭾那羯磔迦国阿修罗窟待弥勒菩萨降生，奘师传说，师入修罗窟时，年甫二十八岁云，提婆为龙树弟子，鸠摩罗什译有提婆传及提婆所造百论。
金刚铃传毳衣师。此阿阇黎为一王子，其乡土亦为乌仗那之一部，亦有谓为邬祇毗舍国者。师壮岁于一精舍出家，精娴三藏，后至东方遇阿阇黎金刚铃，于胜乐轮等曼荼罗中授以灌顶，遂依师教修观，得殊胜智。又诣西方乌仗那国空行母处，诸外道空行母以花鬘付其手中，师欲受取，时佛教空行母等现身告言：子，受花非理，此乃外道空行母，若受其花当随彼行。
又言：此处外道与内道空行母已有要契，先受谁花即当随行也。尔时阿阇黎修定而住，迨夜半时，忽有大声惊心动魄，谛视乃诸外道空行母降霔石雨，师遂修生起次第，随师所修守护轮量，皆无损坏，师念生起次第威力若是，当更显示圆满次第威力，念已即入无相三摩地，一切大石皆于空中碎裂无余。由此诸空行母所作障碍不能为害。尔时师为乞食故，于城门前数数遇王，每遇王时王必询问，然师不置答。
某次又遇，王言：汝愚比丘无知识，数数往来何为者，不如长眠方应理。阿阇黎乃于王宫门前一卧十二年，往来之人若于阿阇黎不作礼者，胫腨每僵，故国王等于往来时亦皆作礼。十二年满师从睡觉，王请问言：阿阇黎何故一卧经尔许时？阿阇黎答言：此乃陛下所命也。尔时国王极生净信，与国中多人皆入金刚乘，传说此王即中因陀罗部底云。
尔后阿阇黎于尸林修普行时，乌仗那国有五百持咒女主，亦游行尸林中，持咒女者，梵名曼恒罗婆提，乃有俱生及加持神力，修咒诅法成就之巫女也。是时彼等欲障害阿阇黎，然寻求阿阇黎而不可得，于阿阇黎处除毳衣一袭外，余无所见，遂共相谓言：此阿阇黎如幻化，能转自身为毳衣，今当割截分别食之。言已分毳衣为五百份，各食一份。尔时阿阇黎又复现身，遮遣诸持咒女咒诅法，使彼等五百人化为五百只母羊。
于是诸母羊等来至王前涕泪悲泣，白言：此尸林比丘已令我等变形如是，乞王为作解脱方便。王即往求阿阇黎，时阿阇黎赤裸无衣，告王言：大王，汝国中诸持咒女，比丘资具仅一毳衣亦为所食。王言：若尔，请钩召诸持咒女来。师乃修法勾召诸女，除三人外，其余均来，师分别以期克印拟之，皆头目晕眩吐出毳衣破片，迨拼成衣时少有不足，师言：仍有三人，当更钩召。
尔时妃嫔之中亦有三人亦为钩取，如前令吐毳衣破片，合前得成毳衣一袭，师即着之，因得名为至尊毳衣。师后为因陀罗部底王灌顶，彼依师教而观修故亦得悉地，其后阿阇黎于一岩窟中，凡十二年修无相三昧，以光明道饶益众生，诸人谤之为痴法师，又因陀罗部底王每日受用五百女人，故诸人等亦兴疑谤。
偶于一时，王以菜羹付一妃嫔，告言：汝当及羹未冷持献毳衣阿阇黎。妃言：途经多日，菜岂不冷？王言：此有真言，汝当瞬目称诵此语：若毳衣阿阇黎断绝睡眠之苦行为真实者，愿我立即至俱单毗梨岩窟中。妃如言作，开眼之间即至阿阇黎前，时阿阇黎正为一类弟子传授法要，心有所属，久未受取，迨接取略饮，又以余滓微温者授与前人，告言：及此尚温持奉国王。
白言：途程十二由旬何得不冷？阿阇黎言：汝当诵念：因陀罗部底王若为真实修胜梵行，我当立即至国王前。诵已即可速至。此人心念，此阿阇黎乃一妄语者耳，似此与一切人现量相违之事，谁其信之。然仍依教而作，须臾之间即至国王前殿百千人众聚会之中，奉献余羹，具陈前事，并献俱单毗黎岩窟赤土，成就河中赤黄色水，医罗山上所有种种成就药物，伽阇佉祖啰树林中之三果，青果林中之三谷，成就湖中之莲华等种种真实凭据，以示诸人，皆生希有，方知国王亦为得成就者也，其后国王及阿阇黎二人，对乌仗那国诸人宣扬教授，皆得悉地，而成瑜伽师，乌仗那国如彼广大亦几空芜云。
注事实西藏所传俱生成就释中所述少有不同，西藏原有之俱生成就释喻中则未述此事。有数梵本亦无此事，然梵土论典多有失载，且文词互有详略，青史等中已有抉择也。
阿阇黎因陀罗部底及毳衣二师，传光明及大乐教授于得成就者阇烂达梨波。此阿阇黎降生之地为西方辛头国那罗佗侘城，师生于一首陀家，以福德力，受用丰饶，后于一僧寺出家为比丘，从毳衣阿阇黎请求教授，一意观修，时空中有声告言：汝当诣乌仗那国修观，可得所求悉地。乃往乌仗那从因陀罗部底王、吉祥夫人羯遮波陀阿阇黎听闻一切续部教授。
后至尸林修法，于彼现见吉祥呬噜迦曼荼罗，众多金刚空行母为授灌顶，即身证得大手印最胜悉地果位。尔后长时安住此国，随缘饶益其土众生，有一城名俱单婆啰，其城诸人于阿阇黎数兴谗谤，然阿阇黎从不起瞋。后于一时，此城中有三豪贵人至四衢道，见阿阇黎于彼入定，其一人言：此瑜伽师乃一盲人。另一人言：此人非瑜伽师，乃一哑者耳。又一人言：此乃一死尸耳。
阿阇黎言：汝等自身皆当如此。言已施以咒力，一人眼盲，一人音哑，一人立死，于时一切人等皆大惊恐，共传师为得成就者。受师法力三人亲属皆来师所祈请，三人又得复原。尔后阿阇黎住于阇烂陀罗国中石水火燃之处，师以久住此国，遂以国名为号，名为得成就者阇烂达梨波。
一时尼波罗国自然塔处有一自在天陵誐屡现灵异，凡于七日中专心祈请者，即能成就目视神通、敬爱增益诸般业用，尤以降伏行业，随修随成，由是佛教颇受损害。师为伏彼，遂诣其处，适于其时有三国王为供陵誐亦聚其处，复有多百千人亦来聚集。时阿阇黎即入众中，以期克印指彼陵誐，即首足倒置，更以气嘘之，即裂为碎片。
是时众人始知师为得成就者，皆头面礼足云。后师又至瞻波里拏国，彼有恶王曾毁僧寺多所，于时王宫门前忽来一琵琶师，此王正思得一琵琶师为其奏乐，遂即命使宣召入宫。师遂以众多歌赞及奏琵琶行，令王及眷属皆生喜乐，时此琵琶师，忽变形为一瑜伽师，王言：此佛教徒乃以幻术诳惑人耶。
阿阇黎即唱佛赞，并谴责诸外道人及国王等，王对侍众言：断此人首。诸人以种种刀杖斫击，然阿阇黎身毫末无损，而五百人忽如被缚，阿阇黎又拍掌作声，王宫立时分裂，王诸眷属，师逼视之，皆已僵直，极为震恐。王时于阿阇黎前头面礼足，白言：我当何作？师言：为忏先罪，当倍建前毁僧寺，常住僧伽亦当令倍，尽汝形寿供养僧伽。当立铜书遗命后代，子孙七世皆当供养僧伽。此王一一皆遵命而行也。又于一时，于摩腊婆国，有王名婆多诃利，有马十八洛义，后宫千人，受用丰饶，师知此王受化时至，乃至王城不远之处而住，于一夜间有多盗来，彼等裹师同行，大掠城中，获宝甚多，彼等展转告言，今者人无损伤，且获宝甚多，皆此瑜伽师之力也。
诸人皆言：若尔，当兴供养。乃以珍珠胸鬘价值百千两金等多供养物以献于师而去。其后众人来控于王，王遣人往觇，果见阿阇黎宝物甚多，返报于王，此阿阇黎乃劫贼尔。王亦不察，令贯师于木杙上，师于日间仍作为杙，所贯之状而住，夜晚则自杙下而修三昧。如是经七日已，王来其前，见师仍为杙所贯，然杙忽折，师即迳赴河边沐浴，王大惊异，遂乞容恕，并请摄受，师言：当舍王位而修中脉，方可传授教授。王即逊位，随师而行，后依师传教授而修观行，经时不久即得瑜伽自在，终与五百眷属俱诣空行刹土。
此阿阇黎阇烂达梨波多分修习婴儿行，故亦称为婆里婆陀，即童足也。尔时师又诣东印诸处行化，于彭伽罗国，国有一大城名遮质伽啰摩，师于其地作贱种诃质波状游行往来，其国王名童子瞿毗旃陀啰，即位未久，此王美丰仪，颇自爱着，偶揽镜自照，见作鼠形。又此王之母一日晨朝见阿阇黎至王苑囿诸树之下，口唱：那哩计攞毗刹阿窝。诸树果实均落阿阇黎前，乃取食其汁，又唱：那哩计攞乌波啰阇呬。诸果返着树上与前无异。
王母数见此事，心知此为得成就者，念当请此师调化国王，一日亲来子前啼泪悲泣，王言：母今何故若是？母言：汝父供养金师子及清辩之弟子吉祥密等人，形色威力及与智慧胜汝十倍，然亦示现无常之相，汝亦不能超越死法。王言：若尔，岂无不死方便欤？
母言：国中贱种诃质波即有此法。王遂至诃质波前告言：汝当传我不死教授。彼言：我有此法，然若不舍王位，修亦不成。王言：若尔，请汝先传教授，然后我再舍王位。于是王与阿阇黎二人俱往林中阿兰若处，阿阇黎授王一空陶瓶，令王持于手中而问王言：瓶中何有？速说。王言：全无所有。阿阇黎言：此即不死之道也。王三度请求，师皆以此答之。
王心不信，言：此乃一邪道耳。乃投师于一深坑中，围以荆棘，实以象马之粪。然师仍分身为二，一于阇烂达罗国以普断行饶益众生，一于彭伽罗国示现同前。其后阿阇黎黑行至南方迦多黎刹土，意云芭蕉土，俗语名迦遮梨。阿阇黎黑行诸弟子于道中遇瑜伽师多人聚集。诸弟子言：起，起，得成就者黑行至矣。众人皆起，独得成就者憍啰刹不起，尔时阿阇黎黑行亦至，与憍啰刹相见共语，憍啰刹问言：汝师为谁？答言：我师为阇烂达梨波。
憍啰刹言：若为阇烂达黎波者，彼已为瞿毗旃陀罗王投于坑中十二年矣。黑行遂与千四百弟子共至东方瞿毗旃陀罗宫门之前，瞋怒而住。尔时宫中伎乐不发声，马象不食草，小儿不饮乳。王时知此为阿阇黎之威力，惧出请言：阿阇黎及诸弟子请于明晨莅宫受供。阿阇黎言：我有弟子千四百人恐不能令悉皆饱足。
王言：我有兵众数十万，尚能长时资给，况阿阇黎及弟子等人何为不能？阿阇黎言：若尔，我当先遣弟子摩呬攞及婆陀攞二人前来，若能饱足，我等再来。王乃令办五百斛米，未几摩呬啰及婆陀攞二人来，悉倾王所办饭食于葫芦中尚不能满，王大惊异，又诣阿阇黎前请言：愿传我不死之道。尔时阿阇黎受王所供十二大象负载之曼荼罗用具，为王灌顶，最后传王如先诃质波所传之教授。
王言：此法我先已闻。遂述前事，阿阇黎言：若尔，汝何能修无死之法而得成就。此人乃我之师阇烂达黎波也。王时震怖，惧为得成就者所诅，阿阇黎言：此有方便。乃令以八宝合铜制王身像三躯，阿阇黎诸弟子清除地上一切尘垢，举王之像至坑口边令对诃质波作礼。师问：此为谁？白言：此乃国王瞿毗旃陀罗也。师言：毗朱摩洛趣成为灰。其像立即成为灰，又以第二像举置师前作顶礼状，如前成灰。
第三像亦复如是。尔时国王极为惊怖，与眷属等心胆皆裂，阿阇黎乃引王至前令其乞恕，时得成就者阇烂达梨波问言：吾子迦呬尼波，汝今弟子已有几人？白言：已有千四百人。师言：若尔，我已有孙甚多矣，我已十二年不食不饮，饥渴交并，明晨当以二人来我沐浴处，以供我食。
翌晨令新弟子约七十人沐浴，其余人出浴即遁，仅陀摩波及度摩波二人独留，遂引此二人至师面前令坐，兼持弯刀备割肢体之肉，请于师言：师欲食何处？得成就者阇烂达黎波大笑言：诃诃，我精持律仪，何得食人肉？遂以双手加于陀摩及度摩之顶，二人即得最胜悉地。
尔后国王长时依止阿阇黎师弟子二人，自心相续之垢渐得清净，于六月中转资粮轮，末后得成就者阇烂达黎波以度诃金刚歌教授国王，王与眷属千人皆能安住心元，遂舍王位，行普断行成为大瑜伽师，此中婆哩多诃黎者乃瞿毗旃陀罗王之舅父也。尔后于阇烂达罗国一岩窟中静修不与诸弟子见面，某日有愚戆弟子多人强入此窟，闻师口诵吽字，腾身上穿窟顶隐没不现，空中有声言：今后仍将六度来人间。此窟今日仍有极大加持力云。
后于南方啰斯弥尸伐啰附近一树林中有一自生母女像，有多荼吉尼及毗舍遮聚集，凡往来其处一切人等，所余寿命皆为所窃。某日有五百商人与一瑜伽师同来其处，忽有数女人及婆罗门告诸人言：汝等今夜勿往余处，当往此林中，此地草木繁茂，兼无野兽及与蛇害。诸人言：若尔，当住于此。
遂入依一树而住，即于尔时又有二女现为问诸人言：教示汝等住此处者，汝等不识耶？答言：不识。二女言：彼等乃荼吉尼及罗刹也，彼等已缚汝等，将于今夜来啖食矣，当思何术御之。言讫不见。众中瑜伽师一人乃阇烂达黎波之法系也，彼遂发声祈请阇烂达黎波。其时有一游方大德，亦来其处，即拟安憩，众人以前事告之，然此游方大德默尔无言，入夜，诸食肉荼吉尼及罗刹等来至其处，各缚一人引至母女处欲啖食之。
尔时彼游方大德口诵泮字而舞，诸荼吉尼及与罗刹皆闷绝躄地，其母女像亦裂为三段，尔时此阿阇黎诫言：今后勿再损害众生。此游方大德实即得成就者阇烂达黎波，此五百商人后亦成为瑜伽师，而修观行，终则五百人皆获悉地云。阿阇黎于南方，凡经三载饶益众生，其时所传教授亦后多有也。
又于后时西方摩噜国中有名智密阿阇黎者，弟子甚多，常为说法，尔时有一神异瑜伽师来至其前，问其为谁，答言：我乃阇烂达黎波也。智密乃以心中所疑多事咨询，彼皆一一明答，意生信已，请求摄受，师以充满毗卢之劫波罗授之，阿阇黎智密心无分别即服食之，立即隐身化去，尔时僧众数数祈请，遂住其处约三阅月，开示彼等随行教授，后诸出家僧众及居士等皆成金刚乘法器，师嘱彼等言：汝等当于三年中密修，过三年已当行真言行，生活随乐，终当获得悉地。言已不见。
后于东方有六瑜伽师，闻阿阇黎阇烂达黎波仍住世说法，乃诣此僧寺，知阿阇黎实逝世不在，遂至诚祈请，经时六月，得见师颜，授以教授及随行诀要。过七日已，有一声闻孙陀波来至其处说颂：若有爱乐寻思者，凡真实住比丘行，何人若已成衰老，于彼不当示此道。
言已不见，于彼寺中有多声闻孙陀波前来安住，前说诸僧过三年已依真言行游诸方土，诸声闻等竞兴毁訾，然经时不久，众僧皆得各种悉地，恶声皆息。此六瑜伽师得无死悉地，其最老者即毗部底陀娑也，此师曾来西藏，布敦宝师曾向之求法云。
注一上文据多氏史记此王约于法称入灭时即位，此处又言此王即位未久，考法称为护法菩萨弟子，与戒贤为同辈，由传承之次第言，金刚铃传毳衣，毳衣又传此师，金刚铃既为清辨后身，而清辨在世欲与护法激扬宗致而未果，入修罗窟之年又仅二十八岁，护法之舍寿于大菩提寺，亦仅三十二岁，二师离世之年相距不远可知，护法卒年可依玄奘三藏所传戒贤之年约略推定于公元五五五年后数年内，清辨后身之金刚铃，亦当于此时或稍后之时出生，故阇烂陀梨波出世之年，当与戒贤晚岁相当也。劫波罗即颅骨。
注二此王约于毗瑟纽啰阇逝世顷出世，以妹嫁无垢月，生瞿毗旃陀啰，后者约于法称入灭之年，今考定在公元六零零年左右。
注三相传阿阇黎阇烂陀黎波，迄今已四度复来人间矣。
注四此阿阇黎弟子得成就者共传有如日月者二人，即先出世之黑行及后出世之佛智足二师也。余有大成就者檀底波、小毗流波、婆啰佗利王、瞿毗旃陀啰等无量弟子。尼波罗即今之尼泊尔。
此中阇烂达黎波弟子之首即黑行师。时轮续后分悬记云，手持佉吒网迦、骨骼严具、酒器、小鼓，名中有黑字，此黑行师之行迹。西藏旧说以师为生于羯拏国，若据今日印度诸瑜伽师口传则师生于毗特耶那揭罗，然羯拏与毗特耶那揭啰实乃邻国，应知前代之说亦从印度传来也。
师之种姓，印度相传为婆罗门种，西藏旧说则为吠舍种。然师之度诃歌中有云：婆罗门子踽踽行。显为婆罗门种也。喇却饶译大黑续授记云，如是于邬噜毗舍国中，有一士夫具大精进，其名为首类之首音，严以第一摩多，及七类之第四音。此瑜伽师当得八种悉地，瞻部洲中空前绝后无与等者，弟子六人皆当证得断舍身相大手印果。以是经中国土、名号、悉地，弟子等皆已译说也，此大阿阇黎之行事，于另传详，可参阅之。
注佛所悬记此阿阇黎之六弟子，即贤足、摩呬攞、婆陀攞、沙弥青补波、陀摩波、度摩波等，有谓婆陀攞与跋陀啰波为一人者。又瑜伽母有弥佉攞迦那佉攞、波那第波等，皆于阿阇黎住世之时即得最胜悉地。又大臣俱舍攞那佗，国王黎攞旃陀啰，无量金刚王子攞婆夷等亦得不可思议瑜伽自在之力。又婆罗门持吉祥等多人亦得面见本尊之悉地云。阿阇黎跋陀啰波即上文之贤足，传法于安多啰波，彼传小黑行，彼传部婆黎波，彼传出生西藏部婆罗登，彼传小俱萨黎跋陀罗，衍为一派。又黑行师传法于共称为瞿呬耶波之贤足，此阿阇黎曾以神通游诸方土，寻求为师障碍之空行母婆呼黎不获，其后知其在提毗俱吒，化为一尘，隐于一兴彼攞树干中，乃捉其发结自树干中曳出之，以修法成就之宝刀斫而戮之，此师传法于底黎波，西藏旧传则谓瞿呬耶波传案多哩伽，后由案传底黎波也。又黑行师传善怙，此师为大臣时密修观行，获得少分悉地，彼于王前侍立之时，以神通力遥见己佛堂中一酪供品为猫所吮，作势驱之，王问何故，具以实告，王知其已得成就，遂尊奉供养，历时不久，王亦证五神通，而此大臣成为瑜伽行大自在者，此师亦传法于底黎波云。
阿阇黎底黎波者，生于东方遮质伽保城一婆罗门家。年岁既长，晓了婆罗门宗一切论典，其后游诸方土行乞化时，于一僧寺见诸僧众，心生净信，于彼出家，通晓三藏理趣，于先崇信二阿阇黎所，立曼荼罗，从受灌顶，思惟修习一切教授。历时不久，生殊胜智，面见无边成就士夫，与共谈议，咨询所疑，得传诀要，常见吉祥呬噜迦及空行母众，得其加持，以此为缘，智慧展转增长，后与其地一瑜伽母榨胡麻者之女合修，为诸僧众所摈，乃至市中作榨胡麻业。
由先为婆罗门之般祇多而成比丘，虽有大利养，恭敬亦渐衰损，以为榨胡麻女之主，故名底黎波，即榨胡麻者之义也。尔后游诸方土，于乌仗那等国得诸空行母一切诀要。师以榨胡麻为业，如于胡麻中出油，依上师口诀，扼身之要，起具生智，自证本面，得胜悉地，顿见十方一切佛面。师以己所悟解为他宣说，异时于城市中歌唱所悟，然一切人心生疑惑。于彭伽罗一城中有多百千人来视阿阇黎见阿阇黎与其明妃驻空中约一人高而榨胡麻，众人竞问所疑，各以所悟作歌答之，尔时来会诸人皆悟实义，证得悉地，由此共称师为得成就者底黎波。师饶益众生历时颇久，不舍肉身往诸空行刹土云。
师之弟子有游戏金刚及那洛波二人，前者事迹于此不述，当于密多罗佐拟法系中详之。
那洛波者，生于迦湿弥罗国一婆罗门家，幼即成为外道班祗多，由修外道真言故，遂舍婆罗门种所行，名为阿缚都底。一时入于一卖酒女家中，其处有一佛教小师以不堪忍那洛巴气势，遂避而他去，遗一经书于其坐处，那洛巴取而观之，于佛法深生信仰，乃诣中印，于佛教中出家，成为最大班祗多，为那邻陀寺、毗羯啰摩尸罗寺之北门守护者，师为折伏外道等故，广作听法说法等事，然自心则构牛乳顷亦未定住。
每于夜间，常修胜乐轮，得多空行母现身警策云：于东方有阿阇黎名底黎波，汝诣其前，可得悉地。师遂往东方，遍诸方所寻求底黎波不获。后于一时有一僧寺众僧会食，门自内闭，适当其时，那洛波在厨房中见一青色人，污秽异常，取活鱼多条于火烬上烤之，于时那洛波巴遣之不得，后众僧至，大为忿恼，青色人言：若汝等不喜者，可再投之于水。遂以熟鱼投水，皆掉尾而逝。
那洛巴知其为得成就者，乃尾之而行，接足作礼，祈求摄受。其人怒殴，那洛波默尔无言，然起心念：此即底黎波欤？其人即言：是，是。若念：此非底黎波耶？其人即言：不尔，不尔。于是知此人即具他心智之底黎波也。然此人有时示现行瑜伽师行，有时现为痴狂之状，而那洛波于彼不起分别。
后于一时，于城市中娶新妇处，求得菜蔬甚多，以献于阿阇黎，阿阇黎作贪婪状，心念阿阇黎必喜此物，遂又诣其处。于时印度有一日之间不重待客之习，师遂窃盛菜之器，携之而行，众人逐之，棒石交加皆以身受，菜器未失，以献上师。又于一时，于一充满水蛭窄水流旁，上师逡巡未渡，那洛波言：我立水中为桥可乎？上师言可，那洛波遂立水中，上师践其顶跃登彼岸，告言：我将立返，汝可候此。然上师长时不返，水中诸蛭吮血殆尽几濒于死。
后复元，仍随上师而行，于路途中遇国王女乘轿而过，底黎波言：劫此王女。那洛波乃伪为婆罗门状，口唱吉祥赞，插花于王女之顶，挟之而遁，诸侍从痛殴之，不复能立，卧地如尸。阿阇黎遂以法活之。又于道中遇一大臣之妻，上师复念其劫之，被殴复苏，与上事同。
是时心念，上师盖欲受用女人，那洛波遂自取一贵种姓女，以聘礼与其父母，拟于翌晨献之于师，师以那洛波夜先受用，遂以石系其势，经于多日，极为痛楚，后上师以真言加持始愈。此女献于师后，某日此女见那洛波而笑，上师言：汝不喜我乃喜此人乎？遂并殴那洛波二人。
凡此诸事皆以视察那洛波信坚与否，然那洛波不仅不信毫未生起，且正信倍复增长。又于一时师弟二人至一宫殿顶上，师言：若能自此跳下者，我心始悦。那洛波心念：上师必有方便速令我愈。遂自殿顶跃下，四肢皆折，然上师多日不来，心念此时定死无疑，上师即来咒之立愈。如是十二年中依止上师备行无量难苦之事，然上师无一嘉许之言。
尔后于一空场师告之言：我今当传教授，可献曼荼罗。白言：今此无水及华。师言：汝之身上岂无血与指耶？遂刺血断指以捧于师，血涔涔下，尔时底黎波取那洛波之指以泥块及鞋猛击那洛波面门，立时晕绝失念，迨复苏时即得现证一切法真实义，指亦重生，其后又传一切教授及随行教授，那洛波遂成为瑜伽自在者。
底黎波告言：自今汝当勿事诤论，勿蓄弟子，勿行讲经，若如是者，当速得最胜成就。尔后至普攞诃黎修无戏论三摩地时，适有外道，需与辩论，外道一聪睿辩论者来与众僧一一诤论，然僧众中无人堪与抗衡，一老姥言：附近不有一名为称贤之大德耶？众僧求之果得那洛波，遂请其与外道辩，心念此为利益佛教之事，翌晨与外道辩论之时，忽几堕负，自忖如我言说自在者何故堕负，忆及师诫，乃恳于师，尔时辩论得胜。
此时底黎波持人头颅骨，鲜血滴流，作乞丐状来现其前，那洛波遂即礼足，诸外道言：汝非佛教徒具悲心者耶？何为礼此无悲悯心之罗刹，我已胜汝矣。底黎波作期克印指彼外道天庙，咒言：胜，胜。天庙立圮，如是佛教徒于辩论及威力二者均获全胜，那洛波以于师语略违犯故，即身未能证得最胜悉地，舍身之际始成佛云。此阿阇黎多分住于普攞诃黎，时或游行各地，灌顶、传法、与外道辩等，行此众多善巧事业，依十二大业无碍成就门饶益众生，常时面见一切本尊圣者，实乃证入共同悉地之大成就者也。
注一此阿阇黎之弟子有诤论世一切智人扇底波等护门班祗多、主尊阿底峡等佛教宗师多人，其不共弟子中有持释续者，精父续者四人，精母续者四人，共为八人。初四人为黑无畏金刚、毕卓诃度、阇耶迦啰、迦湿弥罗国阿羯啰悉地。后四人为摩那迦尸利、法意、大滂丁波、慧护，此诸人等亦皆证得真言威力也。有谓毕卓诃度与法意为一人，而于前四计入智藏，其得成就之四弟子为胜德钟毗波、黎黎波、建䭾波、迦苏黎波，四人皆得悉地。以上乃西藏旧传之四十二大弟子也。
注二那洛波大师为大手印宗最显赫之得成就者，西藏迦举派之祖译师玛尔巴即从其学法。其在世时间，西藏相传其生于丙辰年，而示寂于阿提沙入藏前之庚辰年，考其师底黎波与公元九世纪初入藏之胜友并世，则那洛波当生于公元八三六年之丙辰，又阿底峡于公元一零四二年至西藏之阿里，则那洛波当示寂于公元一零四零年之庚辰，盖住世二零五年矣。密乘诸祖以修法延寿，其事甚多，汉土先贤以有道而长寿者亦不乏其人，如荀子世寿即在一百六十以上，汉之张苍、唐之曹宪亦皆寿考百余岁，若魏文侯乐人虞公年且二百数十岁，载在史传斑斑可考，故此亦无庸置疑也。
胜德钟毗波者，初为国王之象奴，不识读诵，那洛波住于一僧寺时钟毗波心生渴仰，数献乳酥。尔时那洛波教以发心，并于喜金刚曼荼罗中为授灌顶，教修观法，彼亦如法修观，偶于一时落水漂没，为鱼所吞，于鱼腹中得见呬噜迦曼荼罗，无损而出。尔后于阿阇黎前，修普断行，专心观想，证入最胜悉地，于一切法，尤以一切金刚乘法慧境日增，遂为众多弟子说法，皆得悉地。
后因需撰论典多部，乃再学习文字，一切外道及内宗智者欲来侵凌，皆以法语折伏，声名洋溢一切方所，为阿底峡之上师。西藏诸师则谓阿底峡实未亲炙，有谓不动胜义修法虽为阿底峡着，实从钟毗波闻也，然彼所著四论，现存阿底峡之释，其中颇存亲承之言，余曾遇印度诸智者，亲见此释之梵文原本，为阿阇黎涅槃吉祥所持有也。
注此师又名小钟毗波。
小俱萨罗贤从阿毗黎小钟毗波闻法，此阿阇黎生于印度西方之寐婆啰，幼即精娴一切明处。就一外道请求出家，未许，心念若尔当破坏一切外道之法，遂至吉祥金刚座师之前出家，一切经藏皆善巧修学，后又于迦摩路国中伪为婆罗门，从外道宗师及婆罗门约六人精研外道一切宗义，凡迦摩路国之幻术、毗则企黎派之咒术多种、空行母之恶咒多种、尸央讥黎之咒法多种皆事学修。
后至西方原外道宗师处，请羯拏王主持会聚佛教瑜伽师及智者约两千人，外道约八千人，共兴辩论。阿阇黎以娴明处，凡外道所有因义皆一一破之，其后又较神变之力，一外道瑜伽师示现空中二星令其落地，作人头状，大如屋舍，阿阇黎知为障眼法，乃诵摧坏真言，二者皆成炭粒，众人乃悉其为障眼法也，有数外道于身上示现火焰等事，阿阇黎化水沃之，皆立澌灭，法悉为破。
如是一切乃以幻摧幻也，最后外道四人为首者，阿阇黎以真言加之，皆化为猫而遁，又以尸央讥梨之真言诅来聚会一切外道，彼等家中所有资具，皆化为土石。如是诸外道等皆负，于其国中佛教极为盛行，迄今佛教徒仍甚多也。尔时阿阇黎心中思惟，我此所作，皆非如意神通，乃以种种明咒，令人头目晕眩耳，过患实深，昔日一切闻思仍以贪瞋为转移，当断之。
念已遂作行者瑜伽师，修本尊法，后遇胜德钟毗波，于乐喜曼荼罗中受灌顶，并得一切教授。如是又诣前述一切上师之前依法承侍，得其教授，长时观修，遂得面见古昔出世大成就者黑行、毗流波、毗耶陀梨波等众多大成就者，彼等亦各授与诀要，其后十二年中住于东方萨啰彭伽林中，断绝食欲，唯饮水修法，生起证解，广如虚空，险崖深处飞越如鸟，一月行程，瞬时即至，凶猛野兽亲近承事，部多鬼神来充役使，本尊诸天恒时现身，众生心念皆能了知，随其乐欲而为说法。后亲遇黑行阿阇黎授记云，汝当修有戏论行，当为我之随行一切行者之宗主，我加持汝。
故与明妃二十人俱游诸方土，修有戏论行凡十三年，一切行者瑜伽师皆接足礼敬，最后安住提毗俱吒寺七十二年，传说此阿阇黎住世凡一百五十七年云。
注此师辈分及在世时代均与西藏之弥拉日巴相当，成就亦相埒也。
小俱萨罗贤之弟子甚多，以阿悉多伽那最著，此师初为外道瑜伽师，生于波啰耶伽国，精娴声明及因明，修大自在天得成就汞水，遂诣于众多非人处所，身容不衰，又以母女及部多真言多种行降伏事，因之我慢炽盛，后与一行者瑜伽师较量法力，其汞水悉地为行者法力所夺，其降伏威力亦无所施，乃于佛教生起净信，从般祗多光胄、大阿阇黎宝护、毗部底旃陀罗及天生等多人请求教授，于胜乐、喜金刚、大威德、四座、密集五部续皆得传授，明悉法义。
后遇阿阇黎小俱萨罗贤授以相承一切诀要，专心观修，以尘劳损心，遂至林中七年，修难苦行，于彼得见古昔得成就者卢伊波及毗耶陀黎波等多人，皆得诀要。彼等告言：汝可入城，修欲乐境。翌晨入城，于彼见有歌舞者多人歌舞嬉戏，以此为因，其心相续即得解脱，证得悉地。其后常以神通为诸众生宣示法要，于诸国土为诸有缘示现希有之相，宣说精要法义，诸人皆不可思议解脱。此阿阇黎现身住世约二百年，彼撰有证道歌，及续部论等多种。
阿悉多伽那传智友，此阿阇黎属首陀种姓，生于底布啰国，于东方阇伽陀罗精舍，依正量部出家，通晓本部毗奈耶藏及毗昙藏，复娴大乘教典多种，尤以亲近精娴真言密部之阿阇黎多人，故于密集、炎鬘德迦、乐喜月密明点、大印明点、时轮等法皆善了知，又曾得摩诃摩耶及四座之法，如理修观之时，得遇得成就者阿悉多伽那，三系付法之诀要尽授无遗，其后心生圆满次第之殊胜证解，以白于师，师言：今后十二年间，月洲有一智慧成就之阿阇黎出，汝以我之教授为因，以彼之教授为缘，当得大手印悉地。
此后十二年间修观，生起微妙证解，心念今可作一行者，又念然今日外道甚多，众人若见，必相戏谑，此于佛教有损，遂暂延搁。此时往诣月洲，有阿阇黎喜护从地下吉祥门出，亦来此洲，与师相遇，乃请传四印教授，尔后又为说大手印，得见上师智身，现证心性俱生大乐断一切疑，达法源底。阿阇黎喜护入吉祥门后，经百五十年出于东方，与阿悉多伽那遇，其后近二百年时与此阿阇黎相遇也。
尔后，此阿阇黎遂修行者之行，先僧伽处不复趣入，于诸行者处所修法，不作出家之相。初三年间以修有戏论行为主，复游诸方，修无戏论行，与极无戏论行合修约有六年，得证大手印最胜悉地果位。一时于邬胝舍国有外道寺庙名为阇伽那佗，有一遍入天自生石像，神异非常，阿阇黎与四瑜伽母来庙门前，请于庙祝，欲朝神殿，庙祝以此事白于庙主一外道师，庙主言：诸佛教徒于我等尊神本无信仰，此人似为一家主，盖以此为乡土神而来朝礼也，可许其入。
于是阿阇黎遂入其庙，作观画状久不作礼，庙祝以杖击之，阿阇黎乃吹号角，此阇伽那佗庙一切石像肢分根身皆为齑粉，灵异亦绝，昔日佛教一家又复兴盛，直至三王时代，约百年间，邬胝舍国佛教极盛，迄今仍有孑遗也。此阿阇黎亦于四视法无碍成就，饶益有情，尤以现证实相之义，广行说法，实于诤论之世为殿最也，由得等虚之证解，故泯身归空云。弟子得共同悉地者甚多，其现证最胜悉地者，有阿阇黎达摩羯啰于铜洲得虹身，又有瑜伽母月光及瑜伽母婆阇噜噜为前三弟子，连后弟子寂密共四人也。
注铜洲在锡兰之西南一岛。
于中印佉毗国之内，有一大城名日多觉，有一婆罗门阿阇黎极为聪睿，彼于佛教生起敬信，遂至那烂陀寺于大众部中出家，得名佛陀室利若那，即吉祥智。有谓此阿阇黎乃一刹帝利种之教师，彼依阿阇黎师子贤善学大小乘一切法门，由功德友启请，广造般若波罗密多摄颂释等论典多种，西藏相传此功德友乃一比丘尼。
尔后诣西方乌仗那国从阿阇黎游戏金刚及瑜伽母瞿内噜受密咒内外之法，证得微妙三摩地，于乌仗那北方有一旃陀罗种女名阇底阇罗与吉祥夫人一体者，师依之修法阅时八月，得染婆罗之口传，明咒成就。又于阇烂陀罗国从阿阇黎童足请授般若续，此童足即阿阇黎阇烂陀黎波之化身，佛智依此般若续证得水流三摩地。
后至南方恭建那国遇阿阇黎护足与具足神通之弟子十八俱，一切资具皆由雨宝菩萨所赐，遂从之受学密集，依止九年，听闻十八续部，然以于真实义少有未达，乃请于师，师言：我亦不解。遂颈悬具有摩罗谟提密印之密集经夹，至金刚座后一葫芦园中三度修法凡十八日，又修降伏法六月，得本尊授记云：当于圣文殊室利前断除疑网。
心念：文殊室利住于中国之五顶山，当诣其处。彼向东北行约十由旬，日尚未半，来至一白屋之前，见其家主为一老人，着裙而戴法巾，与一丑女共营治田，有一白狗偃卧其旁，心疑不信。其时日已近午，乞食时至，乃求施食，其人于沟中取一鱼出，先与其犬，其犬吐出，乃以布施与阿阇黎，时阿阇黎心生分别，不受其施。
此家主言：瞻部洲人，分别心重，当与美食。言已他往。尔时丑女施以米粥及美乳酪，既受食已，即欲起行，丑女告言：今日不能抵达大城，可明晨行。阿阇黎遂住其处，诵密集续，每至迟疑之处，其女辄现不悦之相，阿阇黎心念，此女已得他心通欤？乃请白言：请断我疑。女言：非我所知。然此家主极精密集，彼中夜当返，可就彼决疑也。
迨夜半时，其人沉醉而返，阿阇黎知此为修真言行之相，心舍不信，恭敬礼足，请决所疑。其人言：当先灌顶。阿阇黎言：我先已于余师受灌顶。其人言：我所说法，当由我灌顶。言已即入一曼荼罗室，时已深夜，乃呼阿阇黎入内，至一微妙十尊金刚曼荼罗前，先所化比丘、丑女、以及母犬亦同出现，问言：汝拟从谁受灌顶耶？
阿阇黎虽知彼等体性是一，然于曼荼罗相深生欣乐，乃请白言：愿从曼荼罗求法。彼等言：若尔，可自求之。言讫三人即往另一小室中，其曼荼罗亦复不现。尔时阿阇黎心极爱悔，黎明之时，遂诵赞祈请云：汝为一切有情父等。时曼荼罗化现如前，遂受灌顶，闻说文殊室利口传，即时阿阇黎了知诸佛密意等于虚空，穷尽诸法源底。
然因初于犬吐鱼肉之食，家主之二行事，及于家主老耄之相心生不信，故于现生不能证得虹身，于中有位始得最胜悉地。尔后自身证解方便以及殊胜二次第广大增长，遂于法萌寺，宜于多人聚会之处，与禅定亦颇相宜，乃往昔菩萨常所依止之处，于彼以染婆罗即藏拔拉为功德主，为具器多人宣说法要，摄受四方聪睿智者多人为弟子，广说文殊师利之密意，名声周闻，遍诸大地，造与阿笈摩符顺十四法，阿阇黎波梨多波亦来请传文殊室利所传诸教授而得最胜悉地。供养金刚座之事迹初阿阇黎于金刚座近旁构一茅舍而住，时达摩波罗王为供养金刚座前来，其余一切佛教阿阇黎亦来供养，然此阿阇黎不来供养，王见之心念当惩治之。遂入阿阇黎之茅舍，于其处不见阿阇黎，唯见圣者文殊师利之像一躯，王乃外出，询诸侍众，佥云：即住于此。王又入内，始见阿阇黎，王问：汝何不作供养？答言：我已于此献供养矣。
王又问言：云何奉献？阿阇黎乃证心入定。尔时王见金刚座一切尊像皆如宾客赴宴来阿阇黎前，阿阇黎即于其处兴广大供养。王信心生，请求灌顶，时无余物奉施，即献身以及妃嫔为师仆使，次晨自王宫中各取等自身量之黄金献以赎身。毗羯啰摩尸罗寺开光事迹复次，毗羯啰摩尸罗寺、欧丹多富梨寺、室利那邻陀寺、扫摩富梨寺四者，毗羯啰摩为新建，扫摩富梨为修复，余二寺亦有国王新建殿堂多处，凡此四寺并请开光，阿阇黎乃化现四身，于四寺同时开光，时毗羯啰摩尸罗寺有一开光所用大炉，有外道瑜伽母主妇二人来至门前，诸粗暴沙弥痛殴之，妇言：今当一示威力矣。言已数数请于其主，其主乃诵真言，开光曼荼罗之下，有水涌出，阿阇黎遂将尘彩曼荼罗高举空中，其女又降暴雨，阿阇黎又以掌覆护，曼荼罗竟无所损，开光善成，其后年年此日均有外道恼害，然不得间也。那邻陀寺行化事迹此大阿阇黎曾为那邻陀及毗羯啰摩罗二寺之主，其时居于欧丹多富梨寺之声闻乘僧陀波等及诸为分别所受之比丘等竞兴恶言，当阿阇黎于那邻陀寺安住之时，此诸比丘佥谓佛智既不具戒，何堪为僧众和尚，僧众和尚由此数兴诤论，侮慢密乘，又金刚座有僧伽罗国僧陀波多人毁银制呬噜迦像卖之，国王乃杀金刚座僧伽罗国僧徒多人，余僧陀波等亦欲加以治罚，然阿阇黎大悲殷重，王所加害者，皆为救护。
此阿阇黎为遮诸不信者故，每乘神通游行往来，常有非人来献供养，示现众多希有神变，亦造真言胜行论典多种，与声闻乘三藏亦无相违，若昔时于妙音菩萨化身具中脉行者毕竟不生疑者，则于现生可转依为虹身金刚身，然以曾生少许不敬分别故，享寿八十余，舍异熟身，始得双运身也。其弟子有现法涅槃弟子四人，住补处位一生所系中有成佛之具种姓者十八人，聪睿智者及瑜伽师俱萨黎等不可数计。
又此阿阇黎之金刚弟兄而为弟子者恭建那国之法生及萨呬央山之顶髻金刚二人，此乃吉祥果金刚所说也。此中四上首弟子即燃灯贤、极寂友、大乐莲华生、刹帝利种罗候罗。此大阿阇黎之直传弟子、再传弟子乃至三传弟子皆修染婆罗法而得资具丰饶，及依持世菩萨法而得富厚自在，更依续中所出之法，以智力加被童男童女，令画曼荼罗，复能令尘彩曼荼罗现为真实曼荼罗，由真谛力所需尘彩皆能如言变现，此后至摩诃波罗王末叶，凡具比丘体相者，不许再现真言行，自时厥后，如此大师出世已不多矣。
燃灯贤者，降生于印度西方，于一切明处得无碍慧解，于大众部出家为比丘。彼于吉祥那邻陀寺为一切智者所敬重，曾遇阿阇黎佛智足，入一切瑜伽瑜祇曼荼罗，听受无量续部，然于口诀犹难获得，乃暂往南方诸国约二三年，以真言续部加行饶益有情，于彼收受广大财物受用，遂尽封寄本师阿阇黎为供养物，计于阿阇黎前建净人密舍六十间，供养黄金千两，真珠颈饰三百串等无量资具，尤以奉献自己身为阿阇黎仆使，约经三年，乃至往城市中为师取三昧耶物酒肉等事亦皆为之，于是阿阇黎遂授以一切口诀，乃往余方观修，生起殊胜证解后，又来阿阇黎前，师又为其灌顶，即于现身得大手印最胜悉地果位。
此阿阇黎曾以降伏业用制伏外道国王，其事如下：印度边境有国名辛头，师住彼时，其国之王屡于阿阇黎之弟子施以恼害，兼于佛教亦大损坏，后王于道中遇阿阇黎，王以枪掷之，阿阇黎身竟无所损，阿阇黎乃以期克印指王，王之资具欻尔燃烧成灰，尔时王之臣民乐外道者，皆生怖畏，佥言，此剃发比丘威力乃尔。其后经历多世，尚于佛教寺宇，不敢损恼也。有说此王即突厥王部沙那，其时中印亦有突厥也。
又于西方摩腊婆国，有外道王奉大毗纽天为本尊，毁佛教庙宇多所，驱诸比丘至中印度，于诸居士亦加种种损恼，后阿阇黎来至其国，住于佛智足阿阇黎所加持之寺中，其王数来犯师，师后日间修观，令王及其妃嫔皆婴疾患。尔时有一外道大臣于道中遇师，告师言：汝于国王行恶法，今当罚汝。阿阇黎于腋下取布绘陵伽言：此恶人尚未死耶？乃撕裂此陵伽为碎片，时彼国王，亦躯体绽裂而死，阿阇黎又以真言咒彼大臣，其人立僵。又有一外道阿阇黎名娑揭罗难陀者，修成甚多邪魅明咒，偶于一时于仄巷中遇阿阇黎，互不相让，外道言：明晨汝等若不死者，则我之法教为不真实。乃诵恶咒而去，其夜阿阇黎所住之处果有盗劫，然阿阇黎深心入定，诸外道天庙及诸茅棚俱毁，其娑揭罗等弟子众，一时俱死，此娑揭罗者乃其时一切外道咒师之宗主也。
阿阇黎燃灯贤传法于药足，此阿阇黎生于边境婆罗门家，精娴外道法派，修威力法获得成就，后于佛教生信，乃至中印度那邻陀寺从阿阇黎燃灯贤及燃灯贤之师吉祥佛智二人学波罗密多及修密咒外内续部，师亦授以灌顶及一切口诀，尤以于密集及呬噜迦曼荼罗中灌顶时，投花中忿怒王吽迦啰，尔后长时观修，生起殊胜二次第三摩地，于六月中专精修持，知其将得悉地，然于其所修法物需一如青优波罗华色具足金刚部手印相之㫋陀罗女一人，乃就一方寻求而得，遂从其父母乞舍此女，其父母言：婆罗门阿阇黎汝癫耶？我乃㫋陀罗种，汝与我等非不可接触者耶？
师言：我以所修法物需用此女，故不惧下种污损等事。其父母言：若尔，当需与此女身等量之金银。尔时阿阇黎一刹那间即自地下伏藏中取出尔许金银与其父母，其后阿阇黎与手印母俱至一岩窟中专修六月，于白分八日黎明，闻虚空中发大吽声，亲见吉祥呬噜迦等一切曼荼罗现前，即得大手印最胜悉地果位。师后以密集为主之道饶益众多有情，亦后广造论典，终如大金翅鸟王展翅腾空，即此色身迳往不动佛土云。传说此师与旧派所云阿阇黎吽迦罗为一人，然其降生之地为尼波罗，且于塞那累王时曾来西藏也。此师传法阿嚩都底波，彼传宝生寂，彼传大金刚座，彼传俱萨梨波。又药足传乌仗那国阿阇黎佛吉祥寂，彼传大金刚座，彼传金刚座，亦名扫梨波，亦名宝生密，亦名中金刚座也。
大阿阇黎佛智足传法于大阿阇黎莲华生，此师亦名后莲华金刚或小莲华金刚。师之行事于广传中详，今此不赘。所言大小莲华者，乃指时代先后而言也。阿阇黎莲华生传法于迦没路国之中脉瑜伽师宝戒，由彼传法于老书记。
阿阇黎老书记者，乃达波罗王之书记也，年过八十，始至那烂陀寺出家，修学经教，其后不久，摩醯波罗王于道中见之，以一枯枝示阿阇黎讥言：汝通三藏之时，此枝亦当发华矣。阿阇黎心念，今当修行以求成就，乃至迦没路国之中脉师处于密集妙金刚之曼荼罗中请授灌顶，三年观修，圆满一切生起次第之道，遂于一水洲上修曼荼罗，修法七日，黎明之时，妙金刚乘孔雀来现身加持，一刹那间一切诸法悉皆了知，亦得悉地。
乃诣国王前言：我今已通三藏，王当令先枯枝发华。王大惊异，乃奉为师。此阿阇黎曾建密咒殿宇多所，说法多以生起次第修法为主，撰有喜金刚和合无垢释，此释旧译乃由琼波瑜伽所请，兰达玛慧所译，尾页题名即为老书记造。又雄坚慧译本题名致伽陀舍造，当知即此阿阇黎之异名也。或谓此释乃阿阇黎口传而弟子记录者，又此师与阿阇黎婆嚩斯建驮亦为一人。此阿阇黎传法都哩诃黎，彼传前金刚座，彼传中金刚座。
大金刚座阿阇黎降生于摩腊婆国，种姓属婆罗门，精娴一切明处，后于那烂陀寺出家，善巧内外一切密咒，尤多诀要教授。为修菩提心，于摩揭陀国广作吉祥事业饶益众生，彼于阿底峡在世之时为金刚座之亲教师，其后又为毗羯啰摩罗尸罗寺之亲教师。
大金刚座之弟子为中金刚座，彼又名宝生密。生于瞿啰国婆罗门家，幼即善巧一切经咒，先行成就，为金刚阿阇黎，虽现优婆塞居士之身，然常有比丘多人围绕而为说法，后至中印，王之大臣信佛法者告言：汝当出家为比丘，若不尔者，则以三藏比丘而敬礼在家居士，于佛教不利。答言：我有老母需奉养，故不能为比丘。
此大臣乃奉黄金六十两为养母之资，尔时阿阇黎乃于毗羯啰摩罗尸罗寺出家为比丘，通晓诸智者瑜伽师一切教授，于阿阇黎金刚座一切灌顶传承教授，悉善通达。其后长时为金刚座之亲教师，后师徒约三十人前往南印途经扫梨，扫梨国王于梦中见金刚座之大菩提树神告言：勿令我之教法至于南方。
翌晨阿阇黎及弟子众为往南方请拨夫役运送经书及佛像等，王知此即梦境所示，遂坚请安住，阿阇黎悲心殷重乃留住扫梨，因又得名扫梨波，此阿阇黎究竟生起次第，面见众多本尊圣众，印度各地尚多传其教授也。此阿阇黎传法于阿阇黎无畏生，彼传输彼迦啰鞠多，彼传十力，彼传瑜伽师金刚吉祥，彼传斗诤世间阿阇黎一切智法贤吉祥，彼传佛称，彼传宝称，彼传啰底鞠多，诸师行迹，今姑不详。
第六系付法为辞句传承。言辞句传承者，即续释之传承也。此中有多种续部注释由那露波及弥勒波二师传出，有说龙树传圣提婆，彼传罗睺罗，彼传月称，彼传光生，彼传智称，彼传扇底波。有说，有续释多种由妙吉祥友传婆罗门智金刚，由彼续传。又妙吉祥友传菩提金刚亦有一系传承也。又佛智足传极寂友，彼传吉祥军、资鲁波、黑生、药足四人。
此四人传妙吉祥智，彼传大不空金刚，彼传悉地毗啰，彼传阿底峡，彼传友密，彼传大金刚座。又有多种续部由资鲁波、佗伽那、扇底波、智吉祥友、阿底峡、前后金刚座等次第相传，又由罗梨多金刚自乌仗那迎请续部多种，传于阿阇黎梨罗金刚，彼传妙吉祥智，此阿阇黎曾以怖畏金刚瑜伽作打击势而使一大食王连其坐象化为灰尘。彼传大不空金刚。
又阿阇黎行者，名阿阇黎婆罗门吉祥持，曾得大手印最胜悉地，于南方毗陀婆国有一三藏比丘大说法师，有外道王欲斩其首，阿阇黎迳来王前言：勿断彼首。王言：若尔，当以汝头易之。阿阇黎乃自断其首以献于王，复现神变以水牛首移补，相合如故，因得名号为牛首阿阇黎。此阿阇黎传法于诃黎计攞，此师曾化手印母为猫，故又名毗啰致波。彼亦传法于妙吉祥智。
又有一续部乃由阿阇黎俱俱黎波所迎请者，此阿阇黎出生于东方彭伽罗国，为那烂陀寺一聪睿比丘，曾于一林中静处修观，得成就众多共同悉地，生起次第亦得坚固。彼于一窟穴中见一小牝犬，乃以余食养之，后诸天人请阿阇黎至三十三天，偶于一时忆彼小犬，遂告诸天欲返瞻部洲，诸天问故，答言：有一小犬恐饥死矣。
诸天言：汝已长时修三摩地，岂尚不能息犬念耶？阿阇黎以天言谛实，乃住天上凡十二年，后还本处，见先小犬，仍未长大，然岩窟中已为犬掘出泉矣，阿阇黎乃抱持此犬，犬化少女，一切严饰皆悉具足，此女实即金刚瑜伽母，阿阇黎遂与之合修，于众人前仍化牝犬，故得名为阿阇黎俱俱梨波。
彼曾于空行母处迎请续部多种，传莲华金刚，彼传底黎波，彼传那洛巴，彼传扇底波，此阿阇黎生于摩揭陀国一婆罗门家，幼即精娴吠陀支分、八观察等，亦有谓彼为吠舍种者，后于欧丹多富梨寺说一切有部中出家，了达声闻乘一切三藏，又诣毗羯啰摩罗尸罗寺，从誓多梨大师等智者多人听受大乘经论，遂为上座大阿阇黎，为扫摩富梨寺之亲教师，于多年中为其寺之上座，尔后依止宝称、黑三昧耶金刚及佗伽耶等上师多人，听闻续部百种，欲事修心，乃往摩腊婆国，七年之间修本尊法，面见文殊、多罗、无能胜怙等，饮三昧耶妙法甘露，此阿阇黎于圣无著法义究竟通达，一时阿阇黎于梦中见圣多罗授记云：汝当往僧伽罗洲。
而僧伽罗国王亦于梦中得多罗授记云：瞻部洲中有宝生寂阿阇黎，汝当请彼来汝国中宏扬大乘。阿阇黎至彭伽罗国时，僧伽罗国使者同时亦抵彭伽罗，乃迎请大乘经二百部，于僧伽罗国说法七年，成立大乘僧伽约五百人，大乘经典于是盛行。先是僧伽罗洲虽有大成就者多人莅临，然其僧众皆为声闻乘，尔后师还瞻部洲，途中海涛汹涌，兼有劫船盗至，师以真言加持土沙洒之，诸盗归伏，海涛亦息，后经印度南方各地，渐达金刚座，其后欲往中国五台山修法，国王梦中见佛真容，翌晨阿阇黎至，乃请其卓锡毗羯啰摩寺，遂为毗羯啰摩尸罗寺之东门大师，有谓此王即摩呬波罗，有谓其为摩呬波罗王之孙遮那迦王，后说为是。
师于其处先后与外道智者约二百人辩论得胜，名声遍扬一切方所，于佛教中聪睿善巧亦无等伦，故得国王恭敬奉为上师，得名号为诤论世一切智人，如是昼夜以法行度日，尔时以大那露波得悉地故，遂从之听闻口诀，师年近百岁时，讲说之事已无力为，乃舍粗业住闲静处，先前弟子有一农夫此时已得成就，以神通力乘空而来对师作礼，然师不知，乃现其身发声敬礼，师遂问言：汝为何人？答言：我乃农夫多则巴。师言：我已遗忘，不能复忆。今当以汝之口诀与我。尔时多则巴以口诀献师，依之修观，得金刚亥母现身，成就悉地，尔时体气复盛，仍为弟子等随应说法。
某日黄昏，有四女子举座四隅一须臾顷迳请师至乌仗那处，住经多日，于诸勇士及空行母中作广大资粮轮，咏金刚歌多首，及撰金刚亥母所传经续密意释最胜休息论。其时摩揭陀国诸弟子等不知阿阇黎何往，佥念：师已隐身耶？其后修节日供养时，阿阇黎欻于座上现身如故，众皆不知从何而至，即为弟子等说已证解，并说因缘事迹，众皆惊异，然亦有人心生不信，尔时乌仗那国有多人来供养金刚座及行贸易，摩揭陀诸人乃以此事询之，诸乌仗那人言：阿毗黎曾亲至乌仗那之度摩瑟诧，长时住彼，多说法要，我等皆曾闻法也。
众乃无诤，尔后师复随宜饶益众生，迨年百八岁时，始舍身入寂，诸弟子等共奉遗身至一寒林中欲行荼毗，方举火时，师之遗身忽隐不现，此阿阇黎曾以自力造续释多种，迨撰胜乐释时，金刚亥母竟不开许，方其至乌仗那国行资粮轮时，余得成就者约五十三人亦曾来集，共议法要也。又有中因陀罗部底王或称阿阇黎狗王，彼于日间为千犬说法，夜间则修三昧耶普行法，彼传法于阿阇黎莲华生，又彼所造续释虽有多种，然今日除诵习口传者外已无多余矣。
又时轮等多种续部乃由毗卓波阿阇黎得金刚手授记，以神通力诣苫婆罗国所迎请者，彼于罗怛那企黎传弟子多人，毗卓波后得隐身悉地，大弟子六人，其中三人得金刚身隐没不现，比丘阿嚩都底波、觉吉祥及那露波三人则宏扬其法，又阿嚩都底波复传扫梨波，毗卓波乃于摩呬波罗王时出世者也。
如上一切上师传承法流悉皆汇于大阿阇黎浊世之佛无畏生密。此阿阇黎生于印度南方欧胝舍国邻近阇梨勘拏，父为刹帝利种，母为婆罗门种，师童稚之时已精吠陀及诸支分，声论因明亦极善巧，迨年既长，通晓外道一切续部及诸教典，于一园林中修诵明咒时，一美貌少女来现其前，告言：我乃旃陀罗女，欲与汝合修。师拒之言：此何可为？我乃贵种，如此不将有恶声耶？去勿留此。其女遂出。
师再谛观，见诸门户原由己自内楗，仍旧未动，心念：此天女耶？抑夜叉女耶？究为谁氏？乃问其友一佛教瑜伽师，其人言：此乃金刚瑜伽母也，汝不受其所赐悉地，实不佳妙，汝今当入佛教，前来东方。师依其言，往东方彭伽罗国，精学一切经咒，就诸阿阇黎请授众多灌顶，遂成比丘大三藏法师，为一切持律之阿阇黎。偶于一时在一佛殿天井中，一少女现手持牛肉，鲜血淋漓，授阿阇黎言：我为旃陀罗女，今为汝杀牛，请即食之。师言：我乃净行比丘，何得食此牛肉？女即外出，下阶而隐。此乃金刚瑜伽母又赐悉地，师再拒之也。
尔时阿阇黎虽已为三藏宗师，然于口诀意仍未足，乃就一切号称已得究竟口诀诸师，听受种种口诀，尔后游化诸方，多分住于那邻陀寺，于四部一切律仪、其余声闻乘藏经、大乘空有二部契经，一切论典种类非一，皆广研寻，于内道因明等共同明处大海无不精娴，尤于密咒犹多善巧，一切口诀悉皆获得。尔后至吉祥扫梨波前，请其传授彼所具有一切真言法要，即奉此师为根本上师，亦即未出家之亲教师也。
后于扫梨波之兰若处修师口诀，已经八日，其暮见阿阇黎扫梨波之取水使女一人来至所居黑关房中，自一小篮中取出会供物多种，告言：阿阇黎使我来与汝合修会供轮。答言：我来尝作会供轮。女言：今可作之。尔时阿阇黎以有分别心故，拒不修作，女言：汝已了知三百续部，彼等究竟口诀亦皆已得，何可于真言行妄生分别？遂取会供物，外出，时已天暗，乃往检视关房三重之门，原由己身亲自内楗，如故未动，心生疑惑，次晨往问师言：师昨晚遣使女送供物与我耶？师言：以汝分别心重，故未遣往，然汝有何所见？乃具以上事白师，师言：若尔，此乃金刚瑜伽母来赐悉地，何不受取？
尔时其心震悚绝望，遂七日不食，专心祈请，第七日夜，梦中见先所见女子作老妪状而来，心知此即金刚亥母，遂趋前忏悔，殷重祈请，其女又化为金刚亥母，告言：汝于多生诵真言兼供养我，今已三次与汝悉地而汝不受，汝于今生已不能得胜悉地，今当多造论典，多为人宣说法要，于中有中可成胜果。师尔后曾至各尸林中修观，其时有罗摩波罗王之妃建翳拏富罗寺以献于师，遂住于彼修三摩地，曾一坐修定阅时六月，当师住冢间寒林时，有人送其爱子之尸来，亲属哀恸逾恒，师为钩召其中有神识令入其体，遂得复苏，众乃称师为具力菩萨，迎师为金刚座之亲教师，师于金刚座多为四方弟子说法，又以算法观察，知一贫婆罗门家中灶下有大伏藏，乃取出布施，师更依续部所说之法，防护盗贼，除灭毒害，回遮敌军，及作其他事业，于萨波多那揭罗大城中失火时，以说真谛之力，令火衰熄，尔后又为众人迎请至那邻陀寺及毗羯啰摩罗尸罗寺为亲教师，国王亦尊为上师，此际金刚亥母又于梦中劝令造论，师言：如我所造之论能于有情有益耶？
亥母言：汝造论之时我当入汝身中。尔后遂依弟子所请，造般若八千颂，悉感十方诸佛现身赞叹，撰金刚鬘时，天降华雨，撰口诀穗时，感胜乐喜金刚时轮三尊现身赞叹，以故师之名声遍扬十方，余又撰有波罗密多乘牟尼密意严、阿毗达摩世间集、毗奈耶比丘明论释、毗奈耶光显论、中观穗论、瑜伽续释、修法四要、佛颅顶释、母续释难、无畏道次第、五次第释、入算法论、时轮释难、时轮光显论，另有小品论典及修法等多种，又曾编辑各种修法。
于西方一处建寺之时，曾以空钵自空中摄取饮食充满其中以为顺缘，此乃染婆罗所加持也。师又从牢狱中救脱数十万人，其弟子众综合印藏两地计之，为数难思。自师以降，印度一切大乘法师无不奉为圭臬也，师传输波迦罗掬多，彼传十力。彼传称天，此师为彭迦罗国一极聪睿智者，曾诣那邻陀寺广求一切法要教授，虽其根本上师曾令其出家，然以爱欲极重故，终未出家，其后娶妻生子女三人，后梦观自在菩萨告言：汝违上师教故，今后三年当生热病而死，死堕地狱。
尔时心大惊怖，遂闭关修本尊法，然菩萨悬记终于降临，满三年已，染热病而殁，此阿阇黎于自境中忽见阎摩使者以长绳牵引时，圣观自在五尊自空中来，马头明王系彼狱卒，圣观自在流泪言曰：送还本身。尔时圣众引其神识复还本身，自时厥复，常见观自在尊威力增长，得妙悟解，复得悉地，声誉日广。此师传迦湿弥啰智者释迦室利贤、佛吉祥贤及宝护等人，彼等复传牟尼吉祥贤，彼传悲吉祥贤，彼传释迦护，彼传妙生胄，彼传金毗罗一智者毗牟多提婆，彼传阇那崛多，彼传啰底崛多，彼传今日大地之上无与等伦大成就者寂密大师。
此系为大成就者牛护之口诀付法传承。或谓，初弥那波修大自在天而得共同悉地，牛护从彼请得息风教授，依法修行，生起大手印自然智，此为通十二部经之佐计等所说，然无他据，故且舍置。今此唯依大成就者寂密等智者原有之说及我师佛密亲口所传而述，彼曾面见牛护上师教授宝藏尽得无余之得成就者多人，具有无量威力加持力之阿阇黎，如阿阇黎津梁怙主、黑依怙、婆罗门怙等，此三人皆为牛护之随行者，我师所说与彼等符顺，且谓唯此应理也。
初印度东方有一婆罗门阿阇黎名毗耶梨波，积集资财甚多，于十二年中修汞水金丹，然成就相无一出现，资财亦尽，彼乃投汞水修法之书于恒河中，游行乞食，至欧胝毗舍国，于一河中沐浴，又得先投河中之书，毫无所损。彼知此为可得成就之相，遂又还本处，见其汞水现右旋相，发声悦耳，又见天降华雨，遂问家人何故如是，然无知者，独其蠢女言：我以出汗故于此室中沐浴，自是以后即现此相。何故如是，则不知也。
彼细究之，先不晓用红庵摩勒果，然由少女自然流汗故，仅求庵摩勒果虽未成就，其时适有沐浴血滴溅入其中，故得汞水成就。尔后依汞水仪轨余分更修六月，毗耶黎波自身与妻、子、女、媳五人，共马为六，皆得法物持明之位。此阿阇黎虽得悉地，然颇悭吝，至南方一海洲中四面芦苇环绕，中有高峰，于彼止住，其所修成汞水化金丹药，惧为人取，亦置于人迹不经之处，其所修悉地乃依大黑天之明咒而成就也，后阿阇黎龙树闻悉此事，时龙树已依一空行母明咒修得能乘空而行之树叶鞋二，乃藏其一而着其一，腾空至毗耶黎波前，请其授与化金丹药，彼言：汝履当以与我，始可授汝化金丹药。
于是以众多汞水口诀及已修成百千俱胝种丹药及化金药尽授龙树，龙树亦以一鞋献之，复着所藏一鞋乘空回瞻部洲，广传丹药口诀，尔后于牟宁陀啰地方尼民陀啰山中，有峰名地俱吒山，龙树欲变此山为金银山，圣多罗菩萨知未来世众生将因之起争，乃阻其变为金银，仅加持令其变盐，故今日其地仍名尼民陀罗罗致罗也。
尔时毗耶梨婆心念悭吝实无义利，乃复来瞻部洲，彼虽已证持明身，然迄毫无内证现观，故就已得大手印最胜悉地之阿阇黎遮波致波请求教授，依法修观，经时不久即于相续中生起殊胜智慧，遂咏悟道歌，随其所应饶益有情。此师所有一切丹药口诀，为报恩故，悉奉献于阿阇黎遮波致波，彼复略修汞水丹药仪轨，立即成就，由此饶益众多有情。时瞻波拏处牧人甚多，其中有一牧人极为富有，水牛、牦牛、牯牛及马羊等皆有数千，彼为子娶媳，媳生一子，一时其地有大节会，媳与幼子皆住其处，众人散后，得成就者遮波致波始为乞食而来，媳以一切食物奉施，阿阇黎言：若汝家人不起瞋者，随汝意乐，明晨可多施我食。若起瞋者，我于林中生火而住，可遁来我前。其后媳家诸人，见食器中有残余食物，乃共挞击，媳遂抱幼子而逃，至阿阇黎前，阿阇黎以丹药洒之，母子二人皆证持明之身，尔时众人循迹追来，阿阇黎复以丹药洒之，约三百人亦皆证得持明之身，得大义利。
尔时瞻波国王闻悉此事，遂与多人同来阿阇黎前，国王作礼时，阿阇黎伪作怒状，投食器于地，即时地下有龙女出，以众多资具奉献于王，王知阿阇黎为得成就者，故于岩窟之中，建二佛堂，其一塑有阿阇黎及母子三像，另有则塑余三百人，其幼童像亦能赐与众多悉地，眼中出眼药，耳中出药丸，口中出宝剑，鼻中出捷足药，金刚中出化金药，下门中出诸丹药，此三像在一座上，乃至弥勒出世恒利众生，其地亦名瞻波遮波致，今日若祈请者仍可速得悉地也。
彼之弟子为得成就者迦俱致波，此师曾从大阿阇黎卢伊波得外密灌顶，或谓彼与卢伊波实即一人，然无可考。彼从阿阇黎遮波致波得一切口诀及随行口诀已，于诸冢间修行而住，凡有十二明妃，于往城市时则化为鸡，随之而行，故得名号为迦俱致波，彼之弟子为弥那波，乃印度东方迦没路国一渔夫也，一时彼以铁钩钓鱼，为鱼吞入腹中，由娴饮气法故，虽在鱼腹竟未死亡，时迦没路国有一大河，即西藏之藏布江流入此国，名为洛呬多河，河中有小山，名为乌摩祇黎，大自在天在此山上为乌摩后说风息瑜伽口诀，鱼适至此，鱼腹中人得闻此法，依之修习，得多功德。
后诸渔夫捕得此鱼杀之，其人得出，其时昔日国王已逝，又彼入鱼腹时，己子方生未久，今亦已满十三岁矣，故彼于鱼腹中共住十二年。其后父子二人俱诣阿阇黎遮波致波前，请传教授，依法修习，二人皆得成就，父名得成就者弥那波，得成就者弥那波之弟子有耕田者诃黎波、园丁摩黎波、种橘者帝保梨波三人，皆得成就。摩亲陀啰之弟子有漕祗波及瞿啰刹那陀二人，前者为国王之子，当王他往之时，王之少妃悦王子貌美，数娆王子，然王子不遂其欲，妃怒甚，及王返时，妃裂其裳，以尘坌首，刺肢出血，王问其故，妃言：此皆是王子所为，彼于我生染，我不遂其欲，故彼若是。
王怒不察，子虽无辜，仍断手足弃置众人所经极卑污处一大树下，时阿阇黎摩亲陀罗偶经其处，王子陈说因缘，师言：我能令汝还本如故，然汝须先修行十三年。王子应允。阿阇黎摩亲陀罗遂嘱其弟子一富厚牧牛者言：彼方树下有一断手足者，今后十二年中汝供其食。弟子如言奉行，十二年后，有诸商人夜经其处，漕郎祇波问言：汝等何人？诸商疑彼为王税吏，答言：我等乃是货炭者也。师言：若尔，汝等之物皆当为炭。
诸商行抵市集陈货之时，所有货物皆化为炭，展转问故，佥知即漕祇波言词威力，诸商乃返漕祇波前乞恕，漕祇波言：若尔，一切如前。诸商回市易处观之，一切资具皆佳妙如本矣，诸商知此为阿阇黎施恩，遂各以新物献阿阇黎，然阿阇黎不贪其物反施本人，尔时阿阇黎又言：汝之肢体当复如前。即如所言，尔后随其所应饶益众生，终诣空行刹土。
得成就者瞿罗刹乃牧牛者也，彼依摩亲陀罗之教授获得瑜伽，断除外事，专心修观，得一切神通悉地，心念：我所证悟，当倾注他人。遂游诸国，对众多士夫宣扬教授，皆得解脱。彼立誓言，乃至俱胝有情未解脱者，我终不诣空行刹土，有情因师教授而解脱者为数无量，师之轶事无量无边不能尽书也。
彼之弟子，上首有十二人，其付法者为得成就者羯拏梨波，此师为寐婆啰国之王，其妃名冰揭罗，归王数年极爱敬王，王于一时为察民瘼，至一树林，讹传王已为虎所食，未几妃即悲恸而死，王妃冰揭罗死后，移尸寒林，王亦不返城市，迳至寒林妃尸之前言：贺诃婆冰揭罗。守尸而住，经时八年，亦说经十二年，尔时得成就者瞿啰刹来，持一陶土胝比盛水器，失手堕地而碎，乃懊恼发声言：贺诃婆胝比。王言：阿阇黎诚愚人也，水器已碎，懊恼何益？另求一可耳。
阿阇黎言：若尔，汝亦愚人，我之水器虽碎，犹有碎片现存，汝之冰揭罗妃今已为土，不复可睹，何以汝仍懊恼不置耶？尔时王知彼即阿阇黎得成就者瞿罗刹，遂请其摄授，彼言：须舍王位。如言弃舍王位随师而行，偶于一时阿阇黎示现欲食酒肉，乃往城中购买酒肉以奉于师，一少女有豚肉六块，旨酒六瓶，谓言：可以汝右眼作价买之，不需余物。
尔时羯拏梨波为供养阿阇黎故，毫无犹预，立抉其眼以与彼女，乃取酒肉而返，奉阿阇黎，阿阇黎问言：汝右眼何往？答言：为供养阿阇黎故，已以彼易此酒肉矣。阿阇黎言：若尔，可以汝左眼再献与我。遂又抉左眼以奉于师，时阿阇黎欢喜加持，却后三年两眼复生，又经三年得大成就，此师亦名吠啰诣那陀。
彼之弟子为那瞿波，意为裸者，今日佐机派多以彼与羯拏梨波王与婆那梨王为一人，乃大谬不然也。彼名那瞿波者，以其身上一丝不着，故得裸者之名也。彼于南方一国中安住之时，一时至恭俱那国王妃众中宣说教授，王见大怒，乃断师肢体为五，散掷四方，然师身躯复合为一，王又断之，如是七反，阿阇黎遂施咒力，王身肢体自断而死，其后众人苦求，师又令王复活，类此神力，师常示现，后至宝陀波山于彼安住，至今尚未舍身云。
彼之弟子即小毗流波之直传弟子瞿邻那佗，义为坛怙，初此师于大众会入大坛之中，立誓言：不得悉地不出此坛。遂专心修观，经十二年果得成就。其后随应为诸有缘者宣说教授，后至本师那瞿波前隐身不见。彼之弟子为奥俱啰那佗，出生中印度一刹帝利种姓家为幼子，童年丧父，长兄抚养成人，瞿邻那佗曾授以瑜伽母修法一部，彼除此法以外，十八年中诸余明处无一修学，兄嫂责言：如汝愚痴有何所用？乃斥逐之，师心甚悒郁，乃游异乡乞食自活，兼修金刚瑜伽母法，又经十六年，遂得生起微妙三摩地。
后至西方兴伽攞只，乌摩天母之处，住天母像上修睡眠光明瑜伽一座，经时六月，天母惊异问言：瑜伽师，汝何所求？师言：神通伏藏我皆不需，愿赐智慧悉地。天母言：我不能赐。如是成就可就瞿罗刹求之。彼遂往访瞿罗刹，于瞿陀婆梨国中适有无数瑜伽师聚会，于末座上有一瑜伽师，面容丑陋，肢体浓血淋漓，心知此即所求上师，遂趋前作礼，祈请彼以所加持之青菜汁与之，即一饮而尽，即得于所知境自在无碍，现证法性，成为大成就者，尔后说法利生。
彼传大班胝多罗底崛多，此师降生于南方一商主家，成年后于佛教中出家，为说一切有部比丘，慧解极利，悉能忆持毗奈耶十万颂，大般若波罗密多十万颂，于外道明处亦极善巧。为求密咒金刚乘法，遂往东方及海中小洲，又往西方多处，遇大阿阇黎宝称，于十三曼荼罗中请受灌顶，又遇大阿阇黎智密，于六十曼荼罗中求受灌顶，又遇尼波罗国大班胝多十力，请传灌顶及教授多种，诸续注释亦从此三阿阇黎广事咨求。
其后印度东方有处行大庆会，有一状如外道之瑜伽师，褴褛异常，师与之共语，知其有他心通，师起心念：汝为谁？其人即答：我为得成就者阿悉多伽那。师遂依止约一月，听闻多种教授，其后又从得成就者奥俱啰那佗听受无量诀要。尔后曾于南方噜卢啰底等国，为三十精舍之上座，师于生起次第已得坚固，所娴续部约五十部云。
此阿阇黎生于南方阇罗曼荼罗城刹帝利种姓家，幼即通达微妙明处多种，声明因明等，无不练达。其父亦为于觉受中面见至尊多罗之真言师，故从其父听受多罗之灌顶及修法，年二十二岁时至海边恭俱那国金幢寺，时彼寺中，僧相贤善，法舍广大，比丘约有五十人，于大法会时优婆塞以下千人来集，师于彼寺从亲教师啰底崛多受具戒，初学声闻三藏，次学中观唯识一切教典，皆极精娴，于般若波罗密多八千颂、唯识四经等著名圣典皆能忆持。
为奉献本亲教和尚作大利敬故，诣僧伽罗洲，于彼修成大黑天明咒，以说法力得无量利养，悉献上师成大七宝聚，遂请传灌顶及诸口诀，蒙授一切灌顶，并传续部注释五十部，然迄未得不共灌顶及口诀也。尔后于多年中承事上师，乃至扫除尘土等仆奴之事亦皆为之，己身受用除三法衣外悉以奉师，己所食物则就城中乞求，如是过六年后，上师始以不共灌顶，种种加持，一切口诀尽行授与，如法修习，生起微妙觉受。
尔时亲教师逝世，得为其寺一切法主，并任僧伽上座凡经九年，此时仅于夜间得修少分三摩地，日间则需处分僧伽常任种种事务，心知如是修行，智慧不能增长，乃数数请于僧伽，欲退职静修，然僧伽不许。尔时此阿阇黎遂饮旨酒，并至城市门口以种种言词吟咏歌唱，作种种舞蹈。众僧言：和尚已娴众多法门，不可治罚。今后随汝所乐可也。心念自今可修一切法义矣，遂行诸国，至则婆罗国大城边，建茅舍，专修三年。
尔后又诣乌仗那国，于彼亦住三年，偶于一时，于河边有三妓女沐浴，浴后三人入一墙壁隐处，师念：彼等何为？谛听三人仍互相传授六回转口诀也，师大惊异，谛视乃知三人即金刚空行母及其伴侣，后由金刚空行母之助，智慧增长广大，证悟真实境界。其后又至一卖酒女门前，其女化为金刚瑜伽母形，告言：东方国中有阿阇黎名智友，彼能与汝所欲悉地。尔时阿阇黎渐次前往东方诸国，就诸大城一切人等及一切外内处所访求智友，然无所获。
又就诸遮耶波中求之亦毫无消息。某日遇一老瑜伽师告言：此人乃我遮耶波宗之阿阇黎，具大威力，然今不知何往已多年矣。师后仍数数访求，终于一林中村邑近旁，见一游方大德，作居士状，卧于塔影之中，乃趋前问言：汝曾见智友耶？彼言：我知之。我今正往其前，彼现居于东方一名为底补啰之大城中。师言：请示我途。其人言：我有宝物在此林中，汝能携往，当示汝途。于彼有一䭾物极重，乃携之而行。
时此游方大德前行，寂密随后，道中为贼所执，迨毁其䭾，见皆为石。诸贼大怒，群起殴之，师躄地如尸，尔时阿阇黎来，以水洒之，复诵言加持，立即复苏，又复能行。至底补啰寺中，白言：请示上师所在。其人乃引师至一池边，自照其影，乃告言：此即智友也。此时即生起微妙三摩地，由见上师指示本面故，师遂请言：若尔，愿摄受我。上师怒言：汝真厚颜无耻，毫无供养即请摄受。遂痛殴之。
师乃至其处一大富居士家言：我若为汝事业仆使，为价几何？其人言：每日值金一第那啰。遂于其家为仆一年，时印度为农事仆役者均极苦也，师以所得一切资具悉以献于阿阇黎，复随上师而行，某日于一林隙中见一母水牛鼻上系绳，上师言：趣牵此牛。上师先行，寂密牵牛随后，牛主自后追及，执之痛殴，师卧地如尸，上师又来，以术令活。
又于一时，上师以法物及草舍付之守护，然师徒二人均诣城中，迨返家时，草舍火起熊熊炽燃，尔时上师为其法物侘傺不已，遂白上师言：若尔，我往取之。上师即言：趣入取之。师毫不犹豫纵身入火，上师法物悉皆取出，然手足等皆烧烂至骨，遍身皆成起水泡，心念：如此即死，亦系为上师法物故。于刹那间亦未生起追悔之心，然其法物，并无贵重者，仅水器一、那梨计罗碗一、木曼荼罗一、迦波罗一，如是而已。师心念：此次真当死矣。然上师以真言与药物加持，不久即愈。
尔时寂密心念：为治我下劣躯体故，用尽上师之药，实不应尔。我今为上师故，多行苦事，实为自利，故从上师求真言加持及取药物皆不应理，我不当以阿阇黎为己仆使也。又于一时，随阿阇黎往罗康国，途中乘船，水中有一巨牙鱼出现，师恐此鱼伤阿阇黎，遂以短矛刺之，鱼啮寂密之足，曳之入水，尔时上师以念力令其自鱼口中得脱，鱼仍入水，尔时师创痛虽剧，然侍奉阿阇黎不衰。过七日后，黎明之时，不待施治痛苦悉除。
复次于东方啰康国中，阿阇黎住于一岩窟中，寂密需往各城求取资具以奉于师，时此国中水流极多，故须游泳而渡，曾为水兽三度执取，阿阇黎己身亦已获威力，复由忆念上师故，并得脱免。复次，曾为大黑蜂、鱼、水蛇等物之所啮刺，虽受创伤，然均未死，如上诸事亦皆未从上师乞请真言加持及用药物，所需真言加持及药物等治病方便皆从余处乞取也。
复次阿阇黎住于国中凡经三年，弟子上首有五瑜伽师，及明妃十二人，屡行资粮轮供，而寂密则以须往余处游行取物故，常为其国水兽所啮，身体极败，然心未尝一念生厌，其时诸弟子众皆得悉地。其后师弟二人又乘船往彭伽罗国，自初遇以迄于今，上师未尝授以一字诀要，此时又请传授口诀，上师言：汝毫无利养即欲我摄受耶？遂现愤怒不悦之相而遁，师疾行追之不及，七日之间，于此国中一切方所遍寻无着，其后长时游方大城，所遇诸人尽皆询之，然无所获。
如是寻访二月毫无所得，遂至瞿啰砧拏大城中专心祈请七日，上师仍不来，心念：今我此生已无缘矣！如是生不如死。遂至一石岩顶上踊身跳下，然肢体无损，遍身无伤。尔时其心悔恨，未几，见先所识一明妃来，问言：贤德，今何为者？师以彼为阿阇黎之明妃与上师同体，故头面礼足，白言：我以无缘为上师所弃，故欲求死耳。明妃言：汝定为阿阇黎所摄受。尔时，意略忻悦，问言：阿阇黎今住何所？明妃言：上师曾来我家，住经数日，今又往尼波罗矣。明妃言已，隐身不现。
时寂密起身登途，然先见彼自岩顶跃下，诸人皆来问言：何故跳岩？师默然不答。众人数来请问，师言：我以寻师未遇，心中悲苦，故尔。诸人皆相勉慰，师悲痛渐息，尔后至尼波罗国诸大城中及人住处数数询求，然迄无人能确指者，后遇阳部大黑天庙一香伙告言：彼曾来此，行戏谑事若干日，然今又往迦没路国矣。师闻言立即赴迦没路国，时其途中森林遍布，盗贼、虎豹、水牛、犀牛等可怖畏事无所不有，师以专心忆念上师故，竟无所损。至迦没路国后，于迦噜拏伽吒大城遇阿阇黎，心大欣庆，举身投地，礼数千拜，尔时上师言：若尔欲得教授者，我上师往生空行国处名为呬朗婆岩顶，汝当于彼建一五人高之砖塔。
寂密遂于其处以己衣一袭易砖，诸凡筑墙垒瓦等事，皆独力为之，后有一净信居士来施助力，终于呬婆顶建成一塔。回上师前时，师言：汝以居士为助实不应理。尔后一年之间仍不赐以口诀。复次住于欧胝舍国迦吒迦婆那啰悉大城之时，上师言：此处一家藏金甚多，可窃来奉我。时此家主为一金匠，丰财悭吝，嫉恨外内一切出家之人，寂密初至其家时，其守门者迎面痛击，然阿阇黎以体力大故，以一手排彼守门者，乘间而进，值彼金师正为锻冶之事，见状大怒，以炽红铁块投寂密身，然衣着不燃，身亦无损，其金师又嗾有毒牙猛犬多头来啮阿阇黎，然身亦无损，心不倾动，金师见已，略生净信，言：请住此受食。
遂以劣食与之，师受食罄尽，其人颇为惊异，乃言：若汝于此等食物亦以为足者，明晨请复来此。尔后数数往来故娴熟相善，阿阇黎于彼家中一切资具安置处所无不了知，其金师以罪行所获黄金约千两从不施人。某日阿阇黎乘其家人忙作之际，窃其金返，以奉上师。上师言：善哉吾子，可以此悭吝人金宝布施他人。遂依师教往献与啰康国众僧。
其后寂密某日又至城中，为先金师所执，送至其国之王牟军陀提婆所，控以前事，国王仍依国律集众讯之，阿阇黎答言：悭吝之人所受用物，或窃或夺，布施他人，可增福德。众人闻之报以大笑，竞言：此乃是大盗，厚颜至是，若依彼言则为盗者亦当视为有功德耶？尔时王言：可暂投之于狱，迨检证后再施治罚。王发令后与众皆散，尔时阿阇黎智友以修观力，令牢狱上，众鸟群集，牢狱周围种种犬狼，其间昼夜围绕号叫，国王以此略生疑虑。其后日间王宫周围亦现有此事，王召占星者卜之，彼言：此乃住牢狱中一瑜伽师之威力也。
又过数日，智友亲来牢狱门前，以沙洒彼狱卒，皆僵如尸，门锁自辟，寂密与狱犯五千皆得解脱，时寂密入狱已半月矣。由受金故，上师毕竟不复再有不喜不悦等矣。其后又随阿阇黎而行，往诣底梨陵伽国一大城中，至彼城后，上师为说甚多口诀。尔后又过二年，上师言：今为灌顶故，于河彼岸有颇倪那种姓之真言女，可引彼来此。白言：明晨往乎？答言：今夜即引彼来。寂密乃泳过大河，至女家时日已西沉，其家即为刹利种王养大象处，其城名为蓝阇羯罗。
寂密至其家言：我为香客，拟暂借住。其家人言：若尔请进。尔时阿阇黎上下遍观，见上师所指示者即此家主之女，心念此女防护甚严，以何方便方可获得？迨初更时行人已断，阿阇黎以明咒力令众禁口，其女亦暂不能言语，乃以大力负之肩上，抉门而遁。迨达城外之时，女家中人追之不及，即于其夜渡越大河，午夜之时抵上师前。
上师言：此时甚善。侵晨之时为其灌顶，兼传一切不共口诀。其处有一小岩，乃往昔阿阇黎龙树之窟穴也。其养象家人心念此二人盖为河水漂没，竟不复追寻矣。其后上师修护摩时，阿阇黎为作事业金刚，奉侍稍有不周，上师大怒，以炉中火洒之，以此为缘，生起不可思议智慧，量同虚空，无有中边，现证平等周遍妙智，达法源底，尔时成为瑜伽大自在者，前所取女为瑜伽母，相将共诣诸行者众中，得名号为寐那迦瑜伽母，证解等虚空，成就四视姿，入水不沉没，后亦得悉地。
尔时上师智友告言：寂密，吾已示汝一切口诀，亦成广大义利。今汝当往苏剌佗国，先修无戏论行，其次再修密行，其次修有戏论行时，当俟有人来劝请时再修有戏论行，即当于现生中证得大金刚持果位。寂密答言：我能如是穷尽一切诸法源底，悉为上师恩德。此生宁可不得最胜悉地而随侍上师。上师言：我为汝一人故始留人世多年，是故我之证解汝当广传一切有缘。言已即于其处隐身不见。
如是寂密虽已现证与上师意密无二妙智，疑情早断，然以上师色身不现故，心极痛切，遂长歌当哭以言哀慕，自初遇阿阇黎智友以迄于今已十年矣。尔后行吟道途以遣悲怀，兼宣甚深法义，如是渐次抵苏利佗国，于若那伽吒城近处，断一切语无间寤寐，唯以住定为事。于道路中，某日为一大食蒙古人以火烧其手足，然如火烧木石之像，毫无所觉。
又有旭烈兀大王一骑将于阿阇黎生起敬信，以金银花满斛散师身上，然师如前，毫无所觉。以上师曾言：非毕竟无觉，唯观为空性故尔。如是凡经二年，或云唯一年半，以后分净行，本当修六月，然当今之世成就綦难，故需增三倍也，此即极无戏论之行也。尔后得解脱已，游行城市及森林中略修密行，并修中脉世间现行癫狂禁戒，又经六月，此际亦数为众生说法，殊胜妙智生起甚多，城中多人亦知阿阇黎为具足智慧者，皆来供养。
时此国王为大食种，先于诸佛教徒常行恼害，然此国中比丘颇多，后王于诸比丘具德相者起净信，一日至阿阇黎前问言：汝为妄语者抑实语者？何为破坏诸出家行耶？阿阇黎言：我乃受用贪欲行者，余无他念。王言：若尔，我当检察。遂请阿阇黎至己宫中，置于一极为寂静高楼之中，去身上衣令无隐藏食物之处，使近侍之人昼夜环守，如是不进饮食凡经七日，然师色身仍复如前。
尔时国王又集国中美女千人，或云五百人，问师言：若汝为真言行者，能于一日夜间，尽受用诸女乎？言已以诸美女与师，师念此即上师昔日授记所云，有人劝请修有戏论行之时也，师遂与诸女共修明禁行，为显示己身威力故，尽摄诸女身味精华，身发辉光犹如旭日，于第二日自王宫重阁上倏然腾空，高五百弓，飞至极远一园林中，其地亦成最胜福田。
复与使女多人修能摄集殊胜资粮有戏论行约六月，后于企啰那梨山上安住之时，证入大手印最胜悉地果位，于时正值黎明，大地震动，大声忽发，妙香弥漫，花雨缤纷，空中奏乐，家人皆闻十方诸佛一时顿现，种种本尊及诸悉陀皆亲来前唱说吉祥，七日之中三处非人、勇士空行皆来奉献不可思议供养之物，后于此山复住六月，专修无相三昧。
尔后住于南方佉诣那陀啰山上时，彭陀梵国之王名作善勇猛者，于追猎野兽时，于山脚下见一羚羊，王即逐之，其羚羊化为一虎。王便细察，见其又化为一人，疾驰而入一茅舍中。王乃前往观之，见一比丘威光赫奕，王前问言：汝为谁？如是再问，阿阇黎不答，至第三问，阿阇黎始言：恶行之王，所言何事？我乃一瑜伽师也。尔时由师视势镇伏故，王极信敬趋前礼足，师亦随应为说真实言教，时王眷属等人亦至其处礼阿阇黎足，师亦以正法言教令其喜足。
有一婆罗门童子，师指示其心要之义，立即载歌载舞隐身不见，此童子名为染摩提婆，乃阿阇黎弟子中首得成就者也。尔时又有优婆塞班胝多深意来阿阇黎前，极为信敬，阿阇黎即摄受之为弟子，常行供养，师知其具器，为之灌顶，并授口诀，彼亦依法修习，不久即得捷足悉地，阿阇黎以神通随往何处，彼亦能前往承侍供养。
尔后阿阇黎又至摩噜国，以定身视法令外道及突厥大食等人僵住不动，以降伏视法令其国人官长等悉皆降伏，又对众人宣说法要，故有多人得最胜智慧，由是此国内道增多，僧伽大众接踵而来，传授不共口诀之弟子计有六人，即班胝多毗摩罗呬耶、月生、宝生为三比丘班胝多，及优婆塞班胝多苏揭多、瑜伽母乌摩波底、瑜伽母多梨伽等。此中前三人皆得生起圆满殊胜悟解，成就语言威力及谛语力，皆曾面见金刚瑜伽母；优婆塞苏揭多则成就四羯摩，及现行无碍。
此四阿阇黎曾偕住东方一地，时东方蔑戾车种波诧那等正于其地肆行毒害，尽毁外内寺宇，复更焚毁滨海提婆枳梨山上佛教寺宇多所。然有佉萨波拏庙精舍一所火焚不燃，阿阇黎弟兄四人至时，彼等言：我国中向无剃头着赤衣者，今来不善。乃投阿阇黎四人于狱，拟令刽手杀之，然师等以莱菔子洒彼刽手及狱卒等，悉皆失念昏醉，师等乘间而遁，乃祷于大菩提树，得授记云，修猛利降伏法今正是时。
尔时此四阿阇黎于资梨堪拏会面，共转焰鬘德迦轮，约六月间波诧那与莫卧儿内乱，东方一切突厥种人皆没于阵或为欣都国王摩那兴所俘。又乌摩波底成就虹身，瑜伽母多梨伽四视法无碍成就。尔时随侍阿阇黎之弟子约有瑜伽师及瑜伽母二十人云。尔后阿阇黎又至南方羯拏吒国，其国王为一外道，师为调伏彼故，来王宫前，于其宫中先有王登位时所立陵誐一具极可怖畏，师登其顶而舞，足迹随生，王乃驱怒象六头来，然师以手按之悉皆不动。
其处又有一㫋胝迦石像，具大神力，师以期克印拟之，犹如酥块为日所照，立即消融。尔时王知师为得成就者，乃作礼皈敬，阿阇黎以得成就之名声遍扬一切方处故，摩罗诃吒及恭俱那诸僧伽等皆来迎请，遂诣彼处一切精舍，传授灌顶口诀及续释等，金刚乘教极令光显，其时有班胝多三人，四部弟子六十人，城中居民十二人皆得成就，其余复有得最胜三摩地者多人，即身得最胜悉地，隐身不见者为数尤多。
尔后彭特梵国王迎请至宫，长时供养，王又迎请金洲、䭾那室利洲、毗瞿洲、啰康、补岗等诸远方洲及诸瞻部洲比丘、班胝多等皆来聚会，王于彼等大兴供养，凡经三年，其出家众约有三千，优婆塞、优婆夷为数亦同，四方瑜伽师有多百千，或问修法，或问口诀，或请灌顶及加持，或来礼足右绕以结因缘。又南方迦陵迦国大班胝多卑陀底刹拏、僧伽尸罗，摩罗耶罗国之大阿阇黎毗波畔度、阿僧伽菩提，般遮陀啰婆梨国之阿阇黎阿难陀摩底、吠陀难陀，补岗国之大智者达摩刹瞿沙、波啰呬瞿沙，金刚座妙云等诸人皆来从大阿阇黎本人及其心子瑜伽母地那羯啰、大阿阇黎深意等请受一切甚深续部。
如是此阿阇黎之恩德乃以金刚乘之恩德广赐圣域内道一切僧众，其耶婆提洲、金洲、铜洲等地僧众唯属声闻乘孙驮婆故，阿阇黎之言教未能遍扬，当瞿噜东方师涅槃吉祥住于阿阇黎前时，大师正居于底哩陵伽国一大市集中，作礼致敬者有多百千人，然来朝大菩提树之耶婆提洲比丘多人皆于密咒竞兴疑谤，于阿阇黎亦不作礼云。
尔时底哩陵伽国王名毗迦吒，为修除病法故，聚集多人，水牛五千，鸡、羊数十万，皆拟杀之以行祭祀，尔时为修仪轨之外道及婆罗门等十万人皆来聚会，缚王所聚一切生物。时阿阇黎欻然出现彼等祭屋之中，以视法令诸婆罗门及外道皆僵如尸，尔时王生希有之心来前，阿阇黎言：若杀害此等众生者，汝当速死，死后当堕地狱，速放舍之。王依言放舍，阿阇黎即以手按王之顶，宿疾立瘳，其祭祀诸人亦皆成就瑜伽师，生起殊胜智慧者，为数颇多云。
又于瞻遮国有一突厥王行诣阿阇黎所住近旁道上时，谤师不止，阿阇黎一弟子闻之即斥之言：汝等当哑。言已王及侍从诸人立即喑哑，王等惊怖皆来祈求阿阇黎，为显示佛徒之威力故，阿阇黎即言：诸人皆当能语。王及众人登即如故。复次，师又来至中印度，于婆罗奈有外道班胝多共许具大智慧，彼于大众中处高座时，师以期克印拟之，即自座上跌下。
又于摩菟罗国中，有先曾为内道瑜伽师，后转宗为外道瑜伽师一人，名为牟军陀末底，彼由修成阿呼诧赞拏梨法故，降伏多人，故共许为得成就者，然师以视法摧伏之。后师与弟子共三人又来摩菟罗大城，时牟军陀末底与眷属俱亦来此国，与师相遇，城中之人其数无量亦集其处，咸谓今当一观此二师之成就证相矣。
尔时牟军陀末底已修成眼化明咒，故于昔日能得大食诃迷呼波遮波大王及其太子阿迦波啰等之崇信，此时阿阇黎以三摩地威力令其眼花法不能化现，阿阇黎便以视法令其癫狂，口呼：诃诃而驰，七日不觉，其弟子等祈求阿阇黎始得复苏。先所述之彭陀梵王此时已崩，其子力贤即位，于父师昔日会遇处之近旁，即阿阇黎数数安住之岩窟门前建一大殿，以奉于师，更以五百家献于阿阇黎以为香伙净人，尔时瑜伽师及瑜伽女诸胜士约有五千人一时俱集，彼等于三月中修资粮轮，所用资具悉由国王供养，所转资粮轮实极广大也。
诸弟子等内心相续得解脱者亦以此时为多，由师加持之力，此王治下在先仅有十万邑聚，此时则为四十五万邑聚之多云。尔后师住此处，成熟解脱诸众生等为数无量，此后除诸旧日弟子以外，皆不会晤，凡经七年，其异熟身消泯如虹，智慧之身充遍太虚永垂无尽。
总之印度西藏两地之说不同。西藏诸辨慧者则云，凡于生圆二次或正见觉解皆已妙善，觉受渐起，本尊护法随应现身，神变证通应机示现，业聚威力证得少分者，皆得名为得成就者。而诸愚人则以无有愧耻蔑弃法仪者，或有力行施者为成就相貌，即称之为得成就者。然于印度则以续中所说圣道之地，已能现证登地功德，或已证得成虹身等共同持明充量之位，方许其为得成就者，否则纵极贤善，亦仅称为成就者而已，不名之为得成就者也。
此大阿阇黎成就视法，凡有所说悉皆成就，以谛语力成就四业，恒于清净大众中示现希有之相，修资粮轮时能钩摄饭团、汤汁、酒、血、林木果实等，故为大地之上唯一导师，诸士夫等亦共尊称其为室利萨埵那陀，意云吉祥有情怙主也。
我之亲教印度上师，凡有三人皆从此大德闻法，而南方上师则为法子之上首，其上师虽有三人，而诸广大口传则从此大师亲闻也。又阿阇黎深意与瑜伽自在大母地那羯罗则听受灌顶、加持及解释等甚多，其已断除疑惑之弟子虽有十余人，然诸弟子之首则唯此二人也。兹略述其事迹如下：
阿阇黎深意者，生于瞿资罗佗国一刹帝利种姓家为子，名为伽伽，智慧明利，声论、因明及其支分悉皆善巧。后于阿部精舍出家，得名号为深意，三藏理趣，所知甚多，然以年腊未满，仍为沙弥。十九岁时得承侍阿阇黎，三年之间，未蒙授与灌顶口诀，然仍遵依续部道理，事师无倦，尔后上师终传灌顶及诸教授，其后二年即于生起次第护得坚固，圆满次第智慧亦随分生起，为奉侍阿阇黎故，先修捷足悉地，不久成就，由能善巧侍上师故，阿阇黎所有一切灌顶相传口诀尽皆获得。
尔时最初得见观自在尊及马头明王，次见文殊师利及焰鬘德迦，次见喜金刚及俱噜俱梨，大黑天神常充役使，六世间天母奉教行事，寝卧之时悉入光明，获得广大神境智通，然于上师仍执役事，奉养无倦。
瑜伽女地那羯罗者，于南方一名为苫婆陀多大城中，有毗悉罗种之王名童子夺光，地那羯啰即其妹也，幼即智慧明利，乐行善事，年九岁时，于大门前有一妙相比丘身光赫奕，前来乞食，女送斋供与之谓言：汝人极佳，而行乞食，不太苦耶？比丘言：我本无苦，汝身实苦，沉沦生死，无有出期。言已复为广说生死过患，女言：若尔，请示解脱方便。
比丘乃教以安心之法及菩萨行心要，女悉善了。年十岁时嫁与则婆罗国一刹帝利种小王为妃，十三岁时，心于生死极生厌离，遂请于夫主及舅姑等言：我今欲入深林之中修三摩地，唯愿听许。如是数数渎请，为阻其人道故，舅姑以家政委之，然彼于来乞求者广行施与，以故家人戚属竞相诟詈，而受施者则交口称誉，其后伪作癫狂，其家乃令女仆一人为伴居于静处，然其癫状有增无已，遂得与夫家离异。
此则先降诞时，曾有人授记言：此女手足皆有莲华轮相，当于林中安居，成为大我之母。此际乃应验矣。时则婆罗近旁有一大城，名摩啰诃吒，女闻大阿阇黎寂密即住此城，才闻其名即生三摩地，才见其面即生微妙三摩地，其时年已满二十云。彼虽女子，然慧解极利，由先已全通月官记论，并解歌赞、药方、因明等，故般若波罗密多七百颂、三百颂、般若摄颂等一读之下悉能忆持，后请于比丘尼、优婆夷等，于其义理亦善了知。
尔后于大阿阇黎寂密前先请传授发菩提心等，寂密知其为有缘者，乃渐次授以一切灌顶及口诀。彼于阿阇黎住经七年，于金刚乘法，闻修并举，故于一切续义皆善了达，尔后五年之间奉事上师一意精修，生起殊胜智慧，悟解量等虚空，以修风瑜伽力，身力超百巨象，一由旬内乘虚而行，视法谛语亦皆成就。
尔时上师授记言：汝今可修明禁行，然真实证解亦以有情为转移，自今以往过二十二年，汝可与我同等。自时厥后，凡来前者皆为宣示诀要，常以已得最胜证德，五百瑜伽母而自围绕，往来诸国，作诸义利。于阿阇黎前为修供养故，及为陈已证悟分齐故，数数趋谒。某日以如意足自佉陀罗飞往朗伽那佗，其地外内二道之处所在多有，故于嬉戏处所亦数数漫游。
尔时有一外道师名水揭提婆，修成逝揭摩大自在天及陪啰法，由已成就视法及拳明故，于诸佛教瑜伽师常行障碍，然彼以视法施此瑜伽母，竟无所损，瑜伽母反以视法施彼，彼即闷绝，躄地不起，以彼长时不能醒故，其地诸外道等皆来祈请，乃以视法令其苏息，此外道师亦于佛法生信，请求摄受，遂遣其诣本师阿阇黎寂密前学法。
复次，地那羯啰曾于欧胝舍国与一诳称得成就者相遇，此人为一失坏三昧耶之瑜伽师，名伽摩罗嚩摩，先曾修法得少分威力，地那羯啰以视法加之，遂即腹穿血流，彼自以颅骨承之，颅骨亦穿，如是彼失坏三昧耶者遂来归伏。此时吉祥呬噜迦、十忿怒明王、金刚瑜伽母、三十二尊等一切本尊，欲见之时，即为现身。然于此际仍未证得最胜悉地也。
如是阿阇黎寂密及其二上首弟子传法于我之三上师，我复从彼获得金刚乘道口诀义解，受恩无涯。总说于印度中昔日曾有密咒持明者十万人出世，其后，吉祥萨啰诃出世，以迄达摩波罗王之间，得成就者相继不断，于一时中，常有得成就者多人并世而住，其后，迄阿婆耶羯啰逝世间，得成就者仍相续不绝。自时厥后，间或一出而已，此后经时极长，除智友及欧羯啰那佗外无余得成就者，然彼二人虽后出世，于佛教法未广宏益，欧羯啰入灭后约过八十年，寂密始得成就，彼于佛教中所作利他事业，与尊者那洛波利他事业无异也。
此书乃以己所亲闻印度相传事迹为主，楺以西藏诸阿阇黎可信之说汇集成书，多罗那他二十九岁时著于胜成就处吉祥打隆塘附近尊胜坚牢寺。
注此书成于公元一六零三年，即明神宗万历三十一年。
多罗那他生于明万历三年，示寂于明崇祯六年，为西藏觉曩派大师，壮岁周游印度，学法之余，博访旧史遗闻，回藏后，于二十九岁时成七系付法传一书，以七系为纲，述印度密法传承源流。又于三十四岁时，成印度佛教史一书，以时代为次，述印度显密教法兴衰递邅之迹。又于三十六岁时，成三信具足莲华生大士传一书，就大师一生行化事迹，依印度所传，加以考实。
莲师行迹西藏旧传有本生广传，乃明妃智慧海王所著，秘藏数百年，至乌苌洲大师始取出流通，本生广传，特详于莲师入藏后行化之迹，于印度行事，则综叙本生之事而不列。师则依印度相承之说，于莲师在印出生行化因缘，详为著录，于莲师求法之殷重，修法之艰苦，成就之卓绝，皆得证为信史。
故多师所著之书，西藏及近代治印度佛教史者，无不奉为圭臬，其中印度佛教史一书，英日等国均有译本，七系付法传则国内外尚少治者，密宗重在传承，则必依仗上师，今于此传，可以明矣。元兴居士研治梵藏语文多年，得能互相探讨，所谓西藏密法为佛教之大本大宗者，诚不虚也。
甲辰端午节慈威。