顯眾生不見佛性，無明覆故。又未能度十二緣河，猶如菟馬。
僧亮曰：答第三十四問：一切諸法中，悉有安樂性，唯愿大仙尊，為我分別說！上長壽、金剛、因果、五行、十功德，義有多涂，大而言之，不離涅盤、因果、佛性。今明性名雖同，因果相異，識之則不違，如師子吼問是也。不識則違，後迦葉問是也。說法既久，人情已怠，故命眾令問，而師子吼好問佛性，即以問者為品名也。
僧宗曰：自前以來，第一、明經理教，是經之正經也。既教圓理滿，能滅惡生善，力用彌曠，勝於余典，故第二、廣嘆也。既如此勝益，豈可不依經修行？故第三、廣明五行十功德也。夫行之所生，專在照境，境中之妙，唯佛性。自此下答第三十四問：一切諸法中，悉有安樂性也。夫圣人互相影響，知答時在此，因機致問發言，雖復對師子吼，而其旨所指，實答迦葉問也。
寶亮曰：師子吼、迦葉同答第三十四問，上已明行體，今次明所發行之緣。若當不識因果之性，則不成中道，故次就緣中以問行也。今者廣明因果性體，使物識而行成，早出於生死。
智秀曰：經之大段第三，重明佛性義也。大判有八段：第一、設六問，并答論佛性；第二、明中道；第三、明縛解；第四、辯修道；第五、明轉障；第六、勸；第七、辨不退；第八、廣嘆也。
前五行十功德廣行，此下兩品廣境也。大判八段，不異此釋。
爾時，佛告一切大眾至有來問我，不能答者。
僧亮曰：上說因果，皆名佛性，若不說識其異，則因果俱昧，昧則生疑，疑則有無未判，故命令決疑也。
僧宗曰：將明因果、佛性之境故，先廣列所疑，勸令問也。
僧亮曰：發悟不同，機緣不一，今宜須縵，告為眾人之道故，歷舉法問以為。
寶亮曰：大判師子吼所論，不過十段：第一、師子吼有六問，佛有六答，先往復辨彰，定因果性體。夫修道若心無所據，則行亦難進，故先明因果性，令指南有在。第二、勸信。若於因果性中，信心未決者，勸依十二部經，約應佛觀因觀果，觀如來身口二業所以而現。若為於物，不為己身而現世者，得知天下有至極妙果，其理必然，令可得相與修因往趣也。第三、明縛解。若於此因果性，信心不立者，則名為縛；若能安於大理，深生決信，則謂為解。第四、辨修道。若欲從縛得解，要因修道，故次縛解後，明有道可修。第五、明轉障。但群生聞此玄言，難為心用，若不以近事來誘，則無容入理。故云：應修身戒心慧，能轉重業，人天中輕受；如其不爾，輕業重受。故第六、因明勸修。欲得速離重障，要須修道，若不如此，難得離障。第七、出能修道人。眾生既聞有修道，未知修之方法，故今廣明其相。第八、嘆修道人德。凡夫心志狹劣，謂言日一麻一米，苦難可忍。是以次辨此人之德，明行法得味，不覺為勞，居苦接化，如三禪樂。第九、嘆經。自不此經中覺，則無由行成，有不思之德。第十、嘆佛經句。佛居化主，而能使見，何容十住指知終不知始？亦應髣髴知始。而今但言知終不知始者，此正為課不行道者，云十住菩薩三阿僧只行道，尚不知始，況不行者而知？若約事作行，有終可據。始既微末難尋，故但言知終，理而為語，則始終俱髣髴知，唯佛一人獨了了窮鑒此十二因緣，得見佛性。
善男子！是故我於諸經中說至十二緣者，即是見法。
道生曰：法者，理實之名也。見十二緣，始見常、無常，為見法也。
僧亮曰：舉昔經證見者之益也。滅苦是佛，故云即是見佛也。
道生曰：體法為佛，法即佛矣。
佛者，即是佛性。何以故？一切諸佛以此為性。
道生曰：夫體法者，冥合自然，一切諸佛莫不皆然，所以法為佛性也。
僧亮曰：舉今說以會昔旨也。
寶亮曰：第七意，明解窮達源，若生死頓盡，即名見真法，以見此真法故，即名見佛。大覺現前，無復闇障，即用此真如法性為體，成一切種智也。若神明不以此法性為源，經那得言見十二緣即名見法？若是見生死法，常住佛果，復那得云用此法為體？若當是生死空如於昔教，應同灰身滅智，復不得稱常，常法復無始生義。故知神解用此為本，直除滅虛偽，顯出此真常之旨，其事如下富那外道之說譬也。
善男子！觀十二緣智至得阿耨多羅三藐三菩提道。
僧亮曰：凡夫不見所以令受苦也。而見有深淺，苦滅不同。不見佛性者，中道是佛性，二乘偏見，不見中道也。
僧宗曰：第八翻，謂四種人，淺深觀之，唯上上觀，乃窮故知深也。
寶亮曰：第八意，次明觀十二緣智，階級定相。向言十二因緣理深，無知無見，唯佛能窮鑒其始終。今故次明降佛以還，亦得觀此理，但觀而未達，故發解有深淺，階級有四異：下智得聲聞道，中智得緣覺道，上智得住十住地，唯上上智者，見因緣窮，故成無上道。此言得聲聞道，恐非是實行者，若寄言誘愚，故宜無嫌也。
以是義故，十二因緣名為佛性至佛者，名為涅盤。
僧亮曰：第一義空，名為中道，還結上宗也。此二總涅盤生死，不偏境智，皆名中道也。
僧宗曰：謂境界性也。第一義空者，謂照境之智也。名中道者，謂智照不偏也。中道名佛性者，解圓成極果也。即涅盤者，果之果也。
寶亮曰：第九意，總收結會，明四種佛性皆不離十二因緣。既言窮此理得成佛，因果佛性豈得離於十二緣？故言十二因緣名為佛性。佛性即第一義空者，乃遠結於上佛果。佛性中道解滿，萬德皆備，唯用此第一義空為體。若通欲取結四種佛性盡，同用此第一義空為體。然今結意，恐據果性為言也。
爾時，師子吼菩薩至一切眾生何用修道。
僧亮曰：問意謂，若因亦佛性，果亦佛性，名義無差者，何用修道以求成佛耶？
僧宗曰：此難之生，由佛上說見法即是佛，佛即佛性。人情於此言中，新生此疑：若佛與佛性不異者，是則有性，則有佛，何假修道耶？
寶亮曰：此下去為釋疑而生問，此疑藉何而起？因上答三問，後定因果性，物便生疑：若因果佛性俱不離十二因緣，是則因性與果性竟自無差別，何用修道？既致疑有兩，故下答亦二，無有差別，以為一問；何用修道？為第二問。故佛下答去，開為三問答，兩問即為二段，第二勸令忘懷。今言是義不然者，先遣也。
佛言：善男子！如汝所問至然諸眾生悉未具足。
僧亮曰：夫一毫知見皆是佛理，未足者名因性，具足者名果性。性名雖同，具、不具異也。
僧宗曰：就答中有五重，又明雖復當性，然要須修道也。
善男子！譬如有人惡心害母至三十二相、八十種好。
僧亮曰：釋言有者，以未來定得故名有，非今有也。
僧宗曰：第一重，寄現有業故，必招當果，佛性亦爾，云何不須修道耶？
以是義故，我於此經至成阿耨多羅三藐三菩提故。
僧亮曰：舉昔偈為證也。
僧宗曰：第二重舉偈，以況因果不并也。有煩惱則無涅盤，豈得不須修道耶？
善男子！譬如有人家有乳酪至一切眾生悉有佛性。
僧亮曰：凡有心者，向言定得。今明有心求樂，求者皆得，但遲速為論耳。
僧宗曰：第三重，乳必生酪，所以須醪、煖等必生，所以須修道也。
寶亮曰：先答初問，明佛與佛性，雖無差別，要自悉未具是。至於得佛之時，乃可無差。而今未得，云何無別？故下即寄譬，來明未來有義，現在時中無有當果，故言有非己有之有也。眾生亦爾，悉皆有心者，下文言正因者，謂諸眾生。而此中云心是，若用避苦求樂，解為正因者，若為會此文耶？各自有對。此云心是，對果地種智為語；言眾生是者，對佛時行人為語。若論其正位，由取避苦求樂，解用為位也。
善男子！畢竟有二種至諸結覆故，眾生不見。
僧亮曰：上言定得菩提，畢竟得，今說不但得果，亦得因也。莊嚴是因，亦是世間也。一乘者，佛智是乘之究竟，說乘名也。
僧宗曰：第四重，借因以況果也。莊嚴畢竟，猶在因中，眾生成就因理，豈況果性在生死之外，而當不須修道耶？
寶亮曰：答第二問，明應須修道。莊嚴畢竟者，謂金剛心也。究竟畢竟者，無學果也。世間畢竟者，還是金剛心時，體由未免苦無常，故言世間也。出世畢竟者，還是無學果，體免離三相，故言出世也。莊嚴畢竟，據萬行為言，究竟畢竟，道眾生所得佛果一乘。但眾生有此佛果一乘，正由無明障覆故，不能得見理。若如此急應修道，那得難言不須修道耶？
復次，善男子！佛性者至成阿耨多羅三藐三菩提。
道生曰：佛性義現，莫先於此，故即以為名烏。
善男子！首楞嚴三昧者至首楞嚴定名為佛性。
僧亮曰：果性名隨果有，能為名不一也。依文而言，此五名并是無學也。
寶亮曰：明首楞嚴是三世諸佛之母，能生一切種智，明眾生亦有，但不修集故，不能得成無上菩提。首楞嚴有五種名者，隨義為五位：第一、以堅固為名；二、以智慧為目；三、以能摧得稱；四、以仗物為況；五、以覺察為旨。正是一金剛心，逐義異故，有多種名。
善男子！我於一時至為眾生故，說名為我。
道生曰：我名本出，常存不斷，佛性不斷，則是其義，故以名之，非實是也。
善男子！如來有因緣故至而說無我，得自在故。
道生曰：常故自在，是我義也。應感無端，此之自在，從彼而出，本非我故，復名無我也。
僧亮曰：上說因非性說性，今明非我說我，樂凈亦爾。佛性實非我者，因無自在非我，有因緣至非虛妄，前除斷滅之惑，後去計常之倒，皆非虛也。為世界故者，為除世人麻米之我也。
寶亮曰：第五、證當有之義也。於時梵志聞當有之義，悉發道心，豈得不修道耶？
僧宗曰：我於一時，住尼連禪河下，第三、文勸時眾，應忘懷取法，佛語無方，不可聞此一邊而執著也。如昔佛一時為梵志說正因佛性為我，佛性實非我，正以善巧方便，應眾生根，令物悟道，豈可聞說此正因性為我而生執耶？若爾，我所言眾生當得佛，故言有不得，便執言：眾生有佛性，不須修道也。