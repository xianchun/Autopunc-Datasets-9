東京大相國寺慧林禪院圓照禪師，諱宗本，姓管氏，常州無錫人也。依蘇州永安禪院昇上人出家，披剃具戒，即慕參游。詣池州景德懷禪師法席，入室扣請，示以：彌勒內宮說什麼法？云：說遮個法。曉夕心無間念，體究未明。偶於境中見高木上有一黃梅，而智士原曰：五月梅子熟時，當有發明如斯。忽然頓悟心印，洞入微奧。服勤十余載，日探玄旨。
後出世蘇州瑞光，次遷凈慈，學眾常盈半千。尋奉詔住慧林，神宗皇帝召對，賜圓照禪號。未幾，乞歸靈巖。
元符二年十二月二十八日，沐浴更衣，召門人付囑歸逝。門人曰：既不住世，何不留偈？
師曰：吾四十年，無時不說，何必今日重說偈言。遂端坐委化。
次年正月盡日，全身塔于本山。世壽八十，僧臘五十有三。四十年垂手，三住大剎。嗣法傳道者，不可窮數；名揚一時者，百有余人。
開堂日，神宗皇帝遣中使降香，師謝恩畢，登座拈香，祝延圣壽罷，乃敷坐，凈因凈照禪師白槌竟，師云：還有五湖上士，達法高流，出眾當前，共揚佛事。
問：昔日靈山勝集，隨機大轉法輪；今朝選佛場開，垂手愿揚佛事。
師云：爐煙起處，大眾同觀。
僧云：法雨普沾沙界潤，群生皆賴一人恩。
師云：向後不得錯舉。
僧曰：可謂得聞於未聞也。
師云：聞底事作麼生？
僧曰：憑師一滴曹溪水，四海為霖報我皇。
師云：伶利衲僧。
問：圣皇垂拱巖廊上，憶得靈山佛囑時，今日詔師揚般若，愿開方便釋群疑。
師云：截流之句，祗麼分付。
僧曰：一言迥出威音外，翹足徒勞贊底沙。
師云：三十年後不得錯會。
問：昔為林下客，今作帝都人，未審是同是別？
師云：一月在天，影含眾水。
僧曰：未離兜率，已降王宮；未出母胎，度人已畢。
師云：真不掩偽，曲不藏直。
問：九重城，無非觸處菩提；明月堂前，已現龍華之相。不昧當時，請師一接。
師云：六街鐘鼓韻冬冬，即處鋪金世界中。
僧曰：更不覺城東畔始發初心。
師云：爐煙透處，帀地風生。
僧曰：可謂圣恩沾萬里，喜氣動千門。
師云：禮拜了退。
僧曰：也知上苑花難采，不得馨香未肯休。
師云：道了也。
問：葱葱嘉氣黃金闕，拂拂霜風玉露秋。正當恁麼時，禪客相逢如何話會？
師云：師子嚬呻，象王哮吼。
僧曰：龍鳳樓閣，觸目光輝；寶鐸金鍾，咸歌帝德。
師云：大施門開，一時參取。
僧曰：恩大不知何以報，一爐香篆祝堯年。
師云：且聽說看。
師云：濫承圣旨，來踞慧林，遠涉長途，三千余里。既到皇都，精神豁爾。何也？樓臺聳翠，殿塔交光，廣陌通衢，朱門華宇，不異善財登慈氏閣，滿目殊勝，徧處莊嚴，華藏圓明，交羅主伴。塵沙法門，一毫頓證；無邊剎境，驗在目前。敢問諸禪德：目前事作麼生？乃顧大眾云：還會麼？若也於此明得，相共證明；若也未知涯際，正法眼藏覿面分付。良久，云：雞足峰前路不遙，飲光得底在今朝。
開堂演法：上祝皇帝陛下圣躬萬歲，伏愿堯天永覆，舜日崇明，福海等於滄溟，壽山高於嵩華。護持三寶，安御萬方，彌增玉葉之昌，益廣蘿圖之茂。久立眾慈，伏惟珍重！
問：牛頭未見四祖時，為什麼百鳥銜花獻？
師云：六六三十六。
僧曰：見後為什麼不銜花？
師云：六六三十六。
僧曰：非師不委。
師云：西天此土。
問：古人道：卷簾除卻障，閉戶生得礙。未審意旨如何？
師云：蹈著稱鎚硬似鐵。
僧曰：便與麼去時如何？
師云：錯。僧便喝，師便打。
問：古者道：言無展事，語不投機，承言者喪，滯句者迷。和尚如何為人？
師云：金烏急，玉兔速。
僧曰：便與麼去時如何？
師云：後五日看。
師云：言無展事，語不投機，承言者喪，滯句者迷。衲僧到此，又且奚為？何如戴箬笠、披蓑衣、垂直釣、泛輕舟，訪尋知識未能休。自從猨子皈青嶂，拋卻釣，覆卻舟，從教湘水幾清秋。咄！
上堂云：洪音一剖，該羅八紘；一令施行，清風萬里。豁開宗要，廣演門風，撤向目前，光流大海。威擁三界，德被四方，高聳人天，虛懷應物。無內無外，洞徹十方，圓通現前，縱橫佛事。檐頭水滴，觀音妙門；雨灑長空，文殊境界。休問補陀近遠，覺城東際，樓閣門開，請高著眼。咄！
上堂云：好諸禪德！一問一答，俊哉！快哉！問處如石迸出，答處似青天霹靂，忽然而有，瞥爾而亡。若非頂門具爍迦羅眼底衲僧，到遮里，不免拈頭作尾。所以道：汝生我亦生，汝殺我亦殺，生殺輪王機，交馳如電掣。
上堂云：頭圓象天，足方似地，古貌棱層，丈夫意氣。趯倒須彌，蹈飜海水，帝釋與龍王無著身處，乃拈拄杖云：卻來拄杖上回避。咄！任汝神通變化，究竟須遮。以拄杖卓一下。
上堂云：姑蘇臺畔，不話春秋；衲僧面前，豈論玄妙？只可著衣吃飯，翫水看山，夜見星，晝見日，兩手扶犁水過膝。靈山授記祗如斯，塵劫何曾異今日？
上堂云：一句截流，萬機頓削；得失是非，一時放卻。與麼會得，便請歸堂。
上堂云：看看！爍爍瑞光，照大千界百億微塵國土、百億大海、百億須彌山、百億日月、百億四天下，乃至微塵剎土，皆於光中一時發現。諸仁者！還見麼？若也見得，許汝親在瑞光；若也不見，莫道瑞光不照好。參。
上堂云：於一毫端現寶王剎，坐微塵轉大法輪。拈起拄杖云：拄杖子是塵，作麼生說個轉法輪底道理？山僧今日不惜眉毛，與汝諸人說破。拈起也，海水騰波，須彌岌峇；放下也，四海晏清，乾坤肅靜。敢問諸人：且道拈起即是？放下即是？當斷不斷，兩重公案。以拄杖擊禪床一下。
上堂云：千般樣都來，只在絲頭上。乃拈起拄杖云：還會麼？一為無量，無量為一，十方如來，同此超出。若也會得，參學事畢；若更不會，何必自抑。擊禪床。
上堂云：涼風吹，紅日照，一境蕭然誰不要？觀音大士為宣揚，九衢賣買爭頭叫。腳不住，手不停，毘盧界內用分明。千圣從來祗遮是，莫生退屈自相輕。參。
上堂云：季冬寒節，去來無別，千山萬山，唯積殘雪。禪客相逢，將何演說？各請歸堂，隨緣憩歇。若作迷逢達磨，大似眼中添屑。
東京大相國寺慧林禪院覺海禪師，諱若沖，姓鍾氏，江寧府句容人也。母初娠師，屢夢一僧端坐于寢，遂不葷茹。其父固問，即告以夢，父曰：若果生男，當舍為僧。
及丱歲，母攜至鍾山，禮志公像，師即涕泣，不肯歸去，母悟前事，乃許就寺僧懷義上人出家。後依保心禪師圓具，即造池陽懷禪師法席，令看情未生時因緣，乃獲開悟。巾侍數年，深達玄旨。
初住常州薦福，次住宜興善權，又還薦福。後住北京福勝、西京法王，相國韓公絳、太師文公彥博，嘗加師仰。晚奉詔住慧林。
開堂日，哲宗皇帝遣中使降香，師謝恩畢，登座拈香，祝延圣壽罷，乃敷坐，法云圓通禪師白槌竟，師云：一人人面面相對，大似少林看壁；一個個眼眼相顧，何異靈山囑付？諸仁者！實為密密堂堂，昭然獨露，會中莫有證據底衲僧麼？
時有僧出問：為國開堂，愿聞法要。
師云：三乘光佛祖，一句定乾坤。
僧曰：麗天杲日當軒，帀地清風滿座。
師云：目前無異草，不礙往來觀。
僧曰：若非頂門眼開，誰知此恩難報？
師云：酌然。
問：鷲嶺傳芳東震，云門列派皇都，今朝大啟覺場，請師再垂方便。
師云：上機言下悟，大道目前觀。
僧曰：與麼則圓照始離金色界，相藍又見覺花開。
師云：不得錯看。
問：如何是皇都境？
師云：巍巍雙闕侵霄漢，拂拂祥云罩九重。
僧曰：如何是境中人？
師云：兩宮無事安磐石，萬國歸心有老臣。
問：祖闈宏啟，大集群賢，法令既行，請師一振。
師云：匣里青蛇吼。
僧曰：學人退身即是也。
師云：天際白虹高。
師云：詔令臣僧為國開堂，流通至道，開發人天。夫至道者，不可以思而測，不可以想而求，精勤者未能見之，辯慧者酌然不識。若也明得，方知佛佛道同，古今不異，何是何非？孰邪孰正？不有而示有，杳若夢存；無成而似成，倏如幻住。依空源而起盡，法法無知；隨化海以分形，緣緣絕待。如是會得，堪報不報之恩，用助無為之化。諸仁者！無為之化，闔國知聞，且如何是報恩底句？良久，云：三乘有旨難彰則，一句無私賀太平。此日流通般若，普集妙善，上祝皇帝陛下圣躬，伏愿寶圖永固，鳳歷長新，同日月照臨，若乾坤覆載，位隆北極，壽等南山。伏惟珍重！
上堂云：碧落凈無云，秋空明有月，長江瑩如練，清風來不歇，林下道人幽，相看情共悅。諸仁者！適來道個清風明月，猶是建化門中事。作麼生是道人分上事？良久，云：閑來石上觀流水，欲洗禪衣未有塵。參。
上堂云：無邊義海，咸歸顧眄之中；萬象形容，盡入照臨之內。儞諸人筑著磕著，因什麼卻不知？良久，云：莫怪山僧太多事，光陰如箭急相催。珍重！
上堂云：日出連山，月圓當戶，不是無言，不欲全露。乃云：遮里莫有全露底麼？良久，眾無語，乃拈拄杖云：擬議則穿腮過。擊香臺，下座。
上堂，良久，云：萬機喪盡體何如？一點靈光混太虛。塵劫未曾經變易，禪人休枉廢工夫。卻召大眾云：省力處道將一句來。眾無語。
師云：歸堂吃茶去。
上堂，良久，云：凈地上切忌拋沙撒土，金屑雖貴，爭柰眼著不得！還知麼？直饒解齊龍樹，辯若馬鳴，智過鷲子，到遮里一點用不著。何故如此？卞玉本無瑕，相如誑秦王。參。
上堂，橫按拄杖云：摩竭迦文親行是令，山僧今朝不可更向土上加泥也。擊香臺，下座。
上堂云：目凈青蓮，光含白玉。若向遮里參得，不若神珠四照，洞徹十方，寶鑒無私，媸妍自異。然雖如是，龍蛇易辨，衲子難瞞。
上堂，良久，云：還委悉麼？嘉雨時來暑氣收，禪堂宴坐恰如秋。勞生心火何時息？只向無心便好休。
上堂云：神機迅發，覿面相呈；電光難趁，石火莫停。恁麼薦得，未是英靈。以拄杖畫一畫，云：天下衲僧，倒退八百，擬議之徒，看燎著面門。擊香臺一下。
真州長蘆崇福禪院廣照禪師，諱應夫，姓蔣氏，滁州清流人也。依江寧府保寧禪院承泰禪師出家圓具，遠造天衣山懷禪師法席，入室開悟，深造宗旨。初住潤州甘露，次移長蘆，晚奉詔旨住智海禪院，堅辭弗受。
問：如來禪即許老兄會，祖師禪未夢見在。未審如來禪與祖師禪，是同是別？
師云：一箭過新羅。僧擬議，師便喝。
問：識得衣中寶時如何？
師云：儞試拈出看。僧展一手。
師云：不用指東畫西，寶在什麼處？
僧曰：爭柰學人用得。
師云：儞試用看。僧拂坐具一下。
師云：大眾笑儞。
僧問：如何是佛？
師云：面如滿月。
僧曰：意旨如何？
師云：徧照寰中。
問：如何是隨處道場？
師云：性似白云舒復卷，縱橫應物不能羈。
僧曰：恁麼則澗松清冷澹，曉月照長川。
師云：心到靜中千慮息，性澄方外一燈明。僧擬議。
師云：迢迢十萬余。
上堂云：握驪珠於掌上，納萬匯於胸襟，全法界於目前，指大千於身際。混融一體，圓監無窮，包括二儀，含容萬有。如斯之法，窮之則妙，究之則玄。玄妙之理現前，凡圣之情頓泯，圓融無礙，洞耀無私，倜儻分明，古今無間。任是然燈先圣、大覺能仁，說法利生，難忘斯旨。如斯話會，埋沒宗風。何謂也？直須南山起云，北山下雨。
上堂云：云卷千山，塵清萬里，長空獨露，法界洞然。諸人還見麼？如實未到，且莫麤心，忽若頂門放光，方信普通年遠事，不從葱嶺付將來。珍重！
上堂，召大眾云：至道蕩蕩，無徧無黨，或卷或舒，或指或掌。放曠任緣，靈明獨朗，普覆河沙，光含萬象。乃顧大眾云：千圣靈蹤，後人標牓。
上堂，召大眾云：江山遶檻，宛如水墨屏風；殿閣凌空，麗若神仙洞府。森羅萬象，海印交參，一道神光，更無遮障。諸人還會麼？良久，云：寥寥天地間，獨立望何極？參。
上堂，顧大眾云：遮個為什麼擁不聚，撥不散，風吹不入，水灑不著，火燒不得，刀斫不斷？是個什麼？眾中莫有釘觜鐵舌底衲僧，試為山僧定當看。還有麼？良久，云：若無，山僧今日失利。久立。
廬山棲賢智遷禪師，姓高氏，錢唐人也。性純志澹，心敏言訥。參天衣懷禪師，一日，見匠者拽木喝聲，因而開悟，遂獲印可。出世龍舒法華，次移棲賢。於元佑元年正月十九日辭眾，沐浴更衣坐化，獲舍利五色。
問：如何是和尚為人一句？
師云：好。
僧曰：謝師指示。
師云：且道我答汝話也無？
僧曰：專為流通。師噓一聲。
問：一問一答，盡是建化門庭，未審向上更有事也無？
師云：有。
僧曰：如何是向上事？
師云：云從龍，風從虎。
僧曰：恁麼則龍得水時添意氣，虎逢山色轉威獰。
師云：興云致雨又作麼生？僧即喝。
師云：莫更有在？僧擬議。
師咄云：念話杜家！
問：如何是本來心？
師云：折東籬，補西壁。
僧曰：恁麼則今日齋晏。
師云：退后著。
問：天衣一曲師親唱，未審何人和得齊？
師云：颯颯霜風緊，看看冬到來。
僧曰：恁麼則寒山拊掌，拾得呵呵。
師云：普賢化錦水，文殊旺五臺。
僧曰：好事不如無。
師云：打折驢腰。
上堂云：山僧無佛法，任運且延時。朝朝日東出，夜夜轉山西。云收山谷靜，雨過遠峰低。三年逢一閏，雞到五更啼。參。
上堂云：聞佛法二字，早是污我耳目。諸人未跨法堂門，腳跟下好與三十棒。雖然如是，山僧今日也是為眾竭力。珍重！
上堂云：拈提要妙，露柱皺眉；出格之談，烏龜向火。平實無事，褒貶古今，豈能自救？諸禪德！離此外，還別有商量麼？離此，作麼生是商量？莫是三年逢一閏，九月重陽麼？莫是大盡三十日，小盡二十九麼？莫是春來草自青麼？若如斯見解，棲賢門下喚作驢前馬後漢。參。
上堂云：是什麼物得恁頑頑囂囂，睍睍？拊掌呵呵大笑云：今朝巴鼻，直是黃面瞿曇通身是口，也分疏不下。久立。
上堂云：山僧久不與大眾道話，何故？幸有佛殿三門、溪山松竹，每日喃喃地為汝說破了也，山僧贏得作無事人。說即說了，且道遮個是什麼法？已後忽有人問，且莫落七落八。
上堂云：井底紅塵生，高峰起波浪，石女生石兒，龜毛寸寸長。若欲學菩提，看取此牓樣。參。
上堂云：德山道：與儞脫卻籠頭，卸卻角駝，教儞作個好人去，三界不收，六道不攝。儞諸方學得底，豈不是籠頭角駝？德山棒、臨濟喝，豈不是籠頭角駝？儞諸人被諸方老榾檛教壞了也，學得一堆骨董，蘊在胸錦朱砂。良久，云：大眾會麼？久立。
上堂云：諸佛到處，還有道無道？大眾現前，還有祖無祖？老僧即不然。良久，云：露柱喜笑，燈籠惡發。諸人會麼？會則對面商量，不會則歸堂向火。珍重！
岳陽墨山禪院有琦禪師。問：師登祖席，愿發潮音。
師云：華岳三峰云澹澹。
僧曰：學人未曉。
師云：黃河九曲浪滔滔。
問：古佛家風即不問，途中一句事如何？
師云：春來和氣暖。
僧曰：專為流通也。
師云：腳跟下一句又作麼生？
僧曰：點。
師云：果然蹈不著。
師云：宗師路陌，莫問東西。剔起眉毛，只在遮里。更若周遮，迢迢十萬。
舒州桐城金繩詮禪師。問：垂鉤三尺，意在深潭。離鉤三寸，師意如何？
師云：清平世界。
僧曰：也要問過。
師云：有頭無尾。
筠州五峰凈覺院用機禪師。問：如何是道？
師云：十字街頭蹈不著。
僧曰：便恁麼去時如何？
師云：且緩緩。
上堂云：清平過水，投子賣油。一年三百六十日，不須頻向數中求。擊拂子一下。