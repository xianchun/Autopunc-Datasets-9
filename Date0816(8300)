師於嘉定十三年三月二十八日入院，指三門云：平直道路，敲磕門庭，豎四橫三，是人知有，新清涼到這又作麼生？入寺看額。
佛殿，你坐我立，尺短寸長，口耳不及，正好商量。商量個什麼？三門頭合掌，佛殿燒香。
踞方丈，前三後三，今日明日，達磨不會，九年面壁。
拈府帖，祖師巴鼻，衲僧巴鼻，有些巴鼻，全沒巴鼻，因甚如此？公驗分明。
拈法衣，著清凈衣，說法身佛；著無差別衣，說報身佛；著無分別衣，說化身佛。遂提起衣云：這個是什麼衣？眾眼難瞞。
指法座，須彌寶座高八萬四千由旬，佛身長八萬四千由旬，當自立身如彼座像，乃可得坐。且道新清涼身長多少？乃云：俱。遂陞座，拈香云：此一瓣香，恭為今上皇帝祝延圣壽，萬歲！萬歲！萬萬歲！恭愿金輪統御，玉葉騰芳，四海歸仁，萬邦入貢。次拈香云：此一瓣香，奉為判府節制尚書洎闔府尊官判縣郎中，伏愿永佐明君，長居祿位。次拈香云：此一瓣香，奉為楊岐第八世前住安吉州鳳山資福禪寺破庵禪師大和尚，爇向爐中，用醻法乳。遂趺座呷醋。
上堂：木中有火，鉆之始明；鑛中有金，煉之始精。諸人分上各各有無價之寶，如何甘自溺於陰入之坑？陰入之坑，卓拄杖一下，云：打破了也，且寶在什麼處？擲拄杖云：各宜辨取。
上堂：過去諸如來，斯門已成就，好與三十棒；現在諸菩薩，今各入圓明，好與三十棒；未來修學人，當依如是法，好與三十棒。何故？不見道：齊之以禮。
上堂：一夏逡巡已過半，往往精勤成懶慢。幸然底事十分現成，因甚到夜打疊不辦？君不見趙州末上見南泉，何似雪峰參老觀？
破庵和尚忌日，拈香，我昔未行腳時，便知道鼻孔在面上，及乎游歷諸方後，依前不移易一絲毫許。幸自可憐生！無端失腳到這老凍儂面前，被佗橫兩橫一時打失了也，直至如今無言可說，無理可伸。雖然，舉香云：喚這個不是本色道地，得麼？
上堂：阿剌剌，橫該抹。天何高，地何闊？碧眼與黃頭，徒自鬧聒聒。育王恁麼道，也是將鹽止渴。
謝監收上堂：一處通，處處通，手頭活落，腳下玲瓏。常記南泉提起處，刈禾鎌子快如風。
上堂：仰面看天，低頭覷地，明眼衲僧，討甚巴鼻？豈不見山前明覺寺有個陳闍黎，解道蘇嚕蘇嚕悉唎悉唎。
上堂：古者道：譬如鴈過長空，影沈寒水，鴈無遺蹤之意，水無沈影之心。正恁麼時，取不得，舍不得，不可得中只麼得。且道得個什麼？展兩手云：會麼？有錢布施，無錢慙愧。
中秋上堂：前月只此月，後月亦此月，何得塵世人競賞中秋節？競賞即不無，且作麼生是廣寒宮事？良久，云：南泉拂袖之何處？藥嶠披云笑不休。
上堂：臨濟問佛法大意於黃蘗，三度吃六十拄杖，後來卻於大愚處肋下三拳。所謂爐鞴之所，鈍鐵尤多。德山出峽來，氣吞宇宙，逗到龍潭吹滅紙燭，失卻鼻孔，遂將疏鈔一時焚卻，云：窮諸玄辨，若一毫置於太虛；竭世樞機，似一滴投於巨壑。猶涉廉纖。在臨濟、德山且置，且道育王為人在什麼處？良久，云：晝見日，夜見星。
重陽上堂，拈拄杖云：九日當佳節，黃花處處新，相逢多醉客，少見獨醒人。卓一下，云：打草只要蛇驚。
上堂，拈拄杖示眾云：見見之時，見非是見；見猶離見，見不能及。且見不及處如何體悉？卓一下，云：僧堂覷破香積廚，鴟吻咬殺佛殿脊。
上堂，舉拂子，召大眾云：只這是，莫過於此；隨我者，隨之南北；不隨我者，死住東西。諸人若抵死不信，後五日十字街頭撞見阿爺，莫道育王今日不說。
上堂：七佛已前，無消息處有消息，那個不知？七佛已後，有消息處無消息，是人不會。知不知？會不會？璞玉渾金，泥團土塊。
大慈笑翁和尚至，上堂：若欲發明個事，須遇其人。既遇其人，自然眼眼相照，彼彼相諳，似金博金，如水與水。豈不見大慈一日掃地次，趙州問云：般若以何為體？慈云：般若以何為體？州呵呵大笑。次日，趙州掃地次，大慈卻問云：般若以何為體？州放下苕箒，仍復呵呵大笑，大慈便去方丈。
師舉了，乃呵呵大笑云：這二老漢，冷眼看來也是好笑，笑須三十年始得。何故？將謂胡須天下赤，誰知更有赤須胡？
冬至上堂：六陰剝盡，不可停留；一陽復生，難為遮掩。難遮掩處，物物現成；不停留時，塵塵解脫。舉拄杖云：只這個，豈不現成？卓一下，云：豈不解脫？恁麼會得，許諸人證不退轉地；其或不然，一九二九三九四九，從頭數去，前頭大有寒凍在。
上堂：一年十二月，只余此一月，此月極盡處，又見明年月。循環既無端，何勞強分別？分別不生，則前後際斷；前後際斷，則真智現前；真智現前，則不見有現前之量，亦不作不現前之解。正恁麼時如何？豈不見瑯琊贊菩提達磨云：師心兮戴。
上堂：錦包特石，鐵褁泥團，現成活計，格外鄉談。明眼衲僧會不得，月移梅影上欄干。
歲旦上堂：今朝正月一日，且要捉景，第一不得說雜話，說佛說法是雜話，說禪說道是雜話，說玄說妙是雜話。作麼生得不成雜話去？良久，云：果然。
散天基節上堂：言而足，終日言而盡道；言而不足，終日言而盡物。言而不足則且置，作麼生是足底道理？良久，云：蟠桃結實三千歲，睿筭延鴻億萬春。
因事上堂：有一人聞此事歡喜贊嘆，我說是人永劫沈淪；有一人聞此事闡提毀謗，我說是人活陷地獄。且道二人中那個可救？會麼？前三後三，十雙五單，江南地暖，塞北大寒。
佛涅盤上堂：二月十五，瞿曇滅度，諸天悲泣，群魔鼓舞。且道鼓舞底是？悲泣底是？育王敢道總不是。何故？清平世界無閑地。
上堂：春色依依，花木芳菲，滿眼滿耳，絕毫絕厘。惟有子規知此意，一聲聲道不如歸。
上堂：黃蘗樹頭，蜜菓破蓆，袋珠珍，愈藏愈顯，日久日新，爭似揚從閑壁角，聽教人道不逢春。
謝都寺結夏齋，首座秉拂上堂，召大眾云：山僧昨夜偶因無事起來東行西行，至佛殿前，約三更時，忽見張上座、李上座二人在中庭互相徵問，張云：今年都寺好結夏齋。李云：好在什麼處？張云：施主沓至，連供者三，使我一眾皆獲饜飽，一飽之余更無余念，所謂一飽忘百饑是也。李云：飽則飽矣，更須除卻個飽始得。此飽不除，為飽所礙，則為虛飽，非真飽也。張云：某甲只恁麼，老兄作麼生？李云：恰是首座好秉拂。張云：好在什麼處？李云：凡出一言，道一句，莫不驚群動眾，去離泥水，活人眼目，使我一眾見所未見，聞所未聞，皆得法喜禪悅之樂。張云：樂則樂矣，也須忘卻個樂始得。此樂不忘，為樂所困，不為樂也。
二人互相問難，經八十反，山僧在暗地聽得忍俊不禁，咳嗽一聲，二人驚愕云：惡！元來和尚在這。二人於是近前問訊，復舉前話殷懃致問，愿求一決。山僧見佗語聲高低，遂於手上捏一捏，二人懡散去，莫知所之。已而樓頭鐘動，東方既白矣，即今擊鼓陞堂，重舉一遍，以謝都寺首座，也要大家共知。舉亦舉了，謝亦謝了，知亦知了，且道山僧當時於手上捏一捏，二人懡散去，意作麼生？諸人還會麼？良久，云：斷碑鐫白字，當道種青松。
徑山少林和尚遺書至，上堂，召大眾云：少林消息絕，大地一團鐵，愁殺寒山子，無言倚寥沈，悲風流水聲嗚咽。
端午上堂：入荒田不揀，信手拈來，無不是藥；隨手用去，無不應効，而能起膏肓，活必死。假使盡大地人一一抱疾，各各不同，到育王這，不消一服，總教伊脫體安樂而去。遂拈拄杖，卓一下，云：諸人還覺神清氣爽麼？又卓一下，云：更饒一服。
上堂：五五二十五，六六三十六，縱以大衍數，終是數不足。數得足，無不足，碧眼黃頭，口啞舌禿。
破庵和尚忌日，拈香，我與這老漢，本自無交涉，狹路偶相逢，歡喜成冤結。此結不可解，此冤不可雪。唵噴噴勑攝。
上堂：朝碌碌，暮悠悠，非懈怠，非精修。畢竟如何？華亭船子，北地趙州。
解制上堂：九旬今已滿，那事竟如何？無為無事人，往往成蹉跎。育王敢道不蹉跎。何故？少年曾決龍蛇陣，老倒還同穉子歌。