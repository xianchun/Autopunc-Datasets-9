就此經有南北二本，廣略不同。北方舊本或有三十三或三十者，品唯有十三；南土文卷有三十六，有二十五品。其間文義浩博，豈可詳寫？故經云：一、二始髣髴見之，三、四乃能知一分之義。梁武皇帝云：涅盤者，義高萬善，事絕百非，空空不能測其真際，玄玄不能窮無生，金墻，今之憶者，十不存一，因茲講以聊復疏之。就攝山大師，唯講三論及摩訶般若，不開涅盤、法華，諸學士請講涅盤經，大師云：諸人今解般若，那復令農講？復重請，乃為道本有今無偈，而遂不講文。至興皇以來，始大弘斯典。但開此經，初形勢非一，或明開路義，如國家語有梗礙，偏隅未賓，開疆佑出，先須斫伐，然後方得行師。今亦爾，為從來舊執擁塞正道故，須破洗，然後乃得講經。開路義別有科目，待余暇矣。
又或明舍那、釋迦二佛教門差別不同，或辨因果、人法十雙相對，并置而不論。今於此經初且為六段：一、大意；二、宗旨；三、釋名；四、辨體；五、明用；六、料簡。
第一、說經大意者，此經之意復何窮？如河西五門、波藪七分、興皇八章、迦葉三十解問，如來次第解釋，則三十解意。今直舉其樞要，陳其綱領，可然正道平等，本自清凈，豈有生死異於涅盤？特由眾生虛妄，執文求實，聞名仍不見其真。或云涅盤是有，或意是無，或言二諦所攝，或意出二諦之外，或意出生死無常，或意涅盤常住，因此謬造種種異計，便成系縛，致有生死。
前諸佛菩薩為引此妄情，假說涅盤，為出處方便，空假立名，名無得物，物無應名。名物既爾，萬法安立？所以生死涅盤本無二相，但為化此虛妄，如度虛空，實無眾生得滅度者。如此了悟，名得涅盤，實無涅盤可得。但約此迷悟，說凡說圣，假名生死，強稱涅盤，令改凡成圣，舍生死，得涅盤。既悟此本來不二，亦復不一，若於凡圣、生死、涅盤作一異解者，則障正道，名為據語。
今破此一異等見，名為開道。約智開，復有何道可開耶？從來云：如來之身非凡圣是圣，涅盤之法是常非無常。今為對此故，明如來之身非凡非圣，凡圣悉是如來善巧，涅盤非常無常，常無常皆涅盤方便，何者共耶？常病重故設無常之藥，眾生執有為涅盤故設無。身心皆盡，乃為妙極；物情不了，便謂佛身無涅盤、斷滅。故經云：其復不久，王復得病，須服乳藥。故今教為對無常故設常住，則左右除病，迭代破執。執病若盡，在藥皆除，涅盤之法竟何所有？雖無所有，而無所不有，雖無所不有，而無所有。有無既爾，常無常亦然，非常非無常、常無常具足。大師於此明四雙八只義：一、凡圣；二、常無常；三、隱顯；四、半滿。
言凡圣者，涅盤實不開凡圣，但住大涅盤能建大義，或時為凡，或時化圣，故佛初出世間，同凡夫事，雖同凡而異解。凡初生則行諸方七步，云：天上天下唯我為尊。又云：我生胎分盡，是最末後身，既自得解脫，復度眾生。此言已障是圣，但說此言已，更為嬰兒乃至盤馬、捔力等，具同凡事，此則以凡覆圣。今日教起，明久已圣人方便，便現為此事，則是以圣開凡。
開覆之義，具通今昔：昔開凡覆圣，今開圣覆凡。但者覆名，今開稱。所以爾者，初為緣未堪，不得說是圣，但得說是凡，則凡覆圣；今始得說道，我本是圣人，以圣開凡，故前覆，今道開也。人聞此開覆，便作二解：聞昔覆，謂言別有一圣為凡所覆；聞今開，則謂卻除於凡，別有圣出。今明不爾，昔本來是圣，為緣未堪，不得說為圣，唯得說為凡。隱圣道，不得說名之為覆，豈別有一圣可覆？今只道昔凡，則是圣詺之為開，豈別有凡可除，圣可開耶？故經云：顯發如來方便密教故。昔隱不說，為密也；今日顯說，為開密也。
凡圣既然，常無常亦爾。昔說無常，隱常為覆；今日顯說，於常為開。然昔說無常，只說常為無常，詺無常覆常。今日只說向無常者常，名為開也。又且昔日名覆，今復名開。何者？昔說無常，不為無常，昔說無常為開，今日常若無，昔無常何同顯今日常？是則昔無常為今常，化方便故，昔無常今得是開也。此是片到，明未是好開，至下文明常無常，為顯非常非無常，常無常、無常常具足，乃是開密也。如此凡圣、常無常，開無常，常無常、無常常具足，乃是開密也。如此凡圣、常無常開覆并是大涅盤方便。
如用若真明凡覆圣，圣開凡，常無常開覆未足為奇，亦非妙用，只為畢竟無。如此凡圣、常無常，而能在中為凡為圣，能常能無常開覆等事，乃是不可思議方便妙用耳。然此可有三道開覆：一、以凡覆圣，以圣開凡。二者、凡圣是實，覆涅盤凡圣方便。今明凡圣無，并是涅盤妙用，名之為開。三者、凡圣覆，非凡圣方便，今始得顯涅盤非圣非凡。凡圣具足，名之為開。
凡圣既爾，常無常亦然也。但凡圣中復有凡始凡終、圣始圣終、凡終圣始、圣始凡終。何者？昔托王宮而生為凡始，道場樹下成道為凡終，成佛為圣始，雙林入滅為圣終，只圣始則凡終，凡終則圣始也。
開凡終為圣始，圣始則凡終者，可得圣終為凡始，凡始則圣終不？
解云：若通就實凡實圣，則可例。何者？只起一有得斷常之心，無得正觀便斷，則凡始為圣終。若無得正觀不觀，有得虛妄便起，則圣終為凡始也。但此中如來一期凡圣方便，只得凡終為圣始，圣始為凡終，不得圣終為凡始，凡始為圣終。若進論，此間感息，他方現生，則此土圣終，他國凡始也。
問：凡有始終，圣亦始終者，無常有始終，常亦有始終不？常、無常相對，無常有始終，常無始終，亦應凡圣相對，凡有始終，圣無始終？
解云：小乘明凡圣皆是無常，故皆有始終。大乘凡圣有二種：一者、方便，則凡圣皆無常；二者、實義，則無此凡圣者，無始終也。
問者說無常覆常為覆，邪常之覆正常耶？若昔無常但覆邪常，不覆正常者，昔說是凡但覆邪圣，不覆今正圣，昔正覆今日圣，亦昔無常正覆今常。又難：若昔無常覆今常，不覆邪常者，昔無常除今常，不除邪常，昔宜禁乳，則昔通除常。又若無常覆今常者，未說今常，云何覆今常？前說無常可常覆無常，昔無常未有今常，何得言昔無常覆今耶？解此已如上，諸佛本是常，昔隱不得說常，但說無常，故言無常覆常也。
然此開覆則是如來藏義，何故名如來藏？為當眾生藏如來，名如來藏，為當如來自藏，名如來藏耶？然只此間則是解竟。然具此二義：一者、眾生性顛倒，隱覆如來性，故名如來藏；二者、眾生不堪聞如來之性，隱而不說，亦名如來藏。今教顯一切眾生皆有佛性，佛性是我義，眾生依方等大教臨度，斷除顛倒，則顯如來藏。藏顯則名法身，顯眾生有佛性，則顯眾生是佛性根本。眾生是佛，故有佛性，非佛則不得有佛性。如人姓張郎則有張姓。非張則不得有張姓。佛性亦爾，故論云：眾之喻無乎，無棍等因緣則無聲為隱，無別聲可隱在內。若因緣具足，聲則便出，無別聲可顯。如來藏隱顯亦爾，不了因緣故隱，顯又如此，隱顯并出於緣，緣未堪如此說故為隱。今皆聞之故不隱，乃出於緣，法身更何隱顯也？
四、次半滿義。他云：昔無常為半，今常為滿。此有種種計不同。或云般若已上，法華已來，是無常半教，唯涅盤常住，乃為滿字難云云。又彼明常無常，云斷明義。生死無常不通常，涅盤常不通無常，乃至金剛心無常不通常，佛果常不通無常。如此一握無常，一握是常，無常一握既半，常是一握亦半。
今一家有時對此牽生死無常至佛果常，牽佛果常至生死無常。令彼兩處互通，無常邊亦滿，常邊亦滿。
一家云：半邊滿，滿邊半。此非互語。半之極號，常樂八味之都名。涅盤是異俗之名，音音無以譯其稱，晉言無以代其號者，故不可翻。第三、寶亮師亦云不可翻。彼序云：涅盤是出世法總名，貫眾法之通號。然此之語，乃方土之音，圣既出彼國，此亦無名以正翻，但文訓之總名也。然因跡見名，尋譯翻？是以前賢後哲皆順舊本，述而不作，故題之經首言必涅盤。若是眾德下愚，豈能得見？若見眾德，乃是上智，何故名下愚？故不可。
第五、總別難。彼有圓偏名，彼有總別，此但偏名無圓名，此但有別無總，此彼皆有總別名，彼此皆有圓偏名也。
次出有翻六師。翻者無量，略明六師：第一、道生法師翻為滅。其義訓乃自多方，正名為滅，經論皆爾也。第二、肇師翻之以滅度。秦言無為，亦言滅度。以虛無寂漠，妙絕有為，名曰無為。以其大患永滅，超度四流，故云滅度。他家不同，滅則語法，度則目人，法本有今無，人從此到彼。又云：實法人法皆滅，假名人法悉度也。又滅者，凡圣皆滅度，則簡異凡夫。凡夫滅已後生，不得稱度；大圣一滅永不復生，故稱之曰度。第三、太原宗師翻解脫。彼云：涅盤者，累盡之通名，萬善之號。涅盤是天竺之音，此正言解脫，如經說也。乃至開善等，翻為無累也。第四、宣武竉師翻為大寂定。經云：涅盤名大寂定也。第五、仙師翻不生。梁武用對煩惱，不名涅盤，煩惱不生乃名涅盤也。第六、影師翻安樂。不安則名生死，安樂則是涅盤。北人云：般涅盤那翻入息。入有三種：一、實論，謂息妄歸真，從因趣果，故名入；二者、真應相對，息化歸真名入；三、但就應為言，謂舍有為，入無為，名入也。涅盤正翻為滅，若隨義翻，不生、解脫等。
問：若正翻滅，何故下文云滅諸結火，名滅度？
離覺觀故，名涅盤。外國滅名不同：諸結火滅，名彌留陀；離覺觀，名涅盤那也。言息，究竟解脫永蘇息。息有三：一、息因果患。二、息諸事業。諸事業者，文云：雖得禪定、智慧、解脫，不名畢竟；若能斷除三十七品所行之事，乃名畢竟涅盤也。前諸師定言不可翻，具如前難，今復定言可翻，亦彼研核叡師云：秦言謬者，定之以字義；胡音失者，正之以天竺；不可變者，則而出。今既出以涅盤，則是不可翻，云何言可翻耶？
今更別難為兩意：來生、肇等翻為滅為一難，來宗師等翻解脫無累為一難。若言涅盤翻為解脫，棲神無累，何事憂悲耶？又云：滅諸結火，名為滅度；離覺觀故，名為涅盤。既涅盤、滅度兩出別，知不以滅度翻涅盤，然生、肇等師親承什師，并真諦頑者，則涅盤不可同真諦絕。第三師云真諦絕，涅盤不絕者，亦不然。若真諦絕，涅盤不絕者，真諦妙，涅盤不妙，真諦空，涅盤不空。二種皆空，則二皆絕也。彼云真諦妙無，涅盤妙有，二種有無雖異而是妙。既皆妙，則應皆絕。一絕名，如舍利弗也。無因緣者，如坻羅婆夷，實不食油，強名食油。涅盤亦爾，無有因緣，強名涅盤也。
問：強為涅盤，直名為對生死，不對生死？
解云：涅盤豈不對生死？故肇師云：出處異號，應物假名也。
難云：若爾，則是因緣名，何謂無因緣名？
解云：涅盤未曾名、無名，未曾對、不對，道因緣亦是強言因緣，一切強立名也。
次舉五類一況釋涅盤。五類者：一、法界；二、法性；三、法身；四、般若；五、佛性。一況即是虛空。虛空具教不絕義及總別義。言法界者，如華嚴云佛子法界者，界非故，則不絕，絕名無名義而名法界，則絕不絕義無名名義。法性者，正法性遠離一切語言，道一切趣非趣悉寂滅相，則不絕絕義名無名而名為法性，則絕不絕無名名義也。法身，如。般若，如嘆般若偈：念相觀，不可形名得，微妙無相，不可有心知。言之者，失者，不亦邈哉？涅盤之體，乃其如此，豈可以凡心推度，或言在二諦內，或言在二諦外耶？
次明三德者，明三法有三種：一者、三聚；二者、三性；三者、三德也。三聚者，色心無作，今不釋此名。但佛果為具，此三不成。論師解此有三例。若是心，則定有無作，定無色一種則有多解：一云佛果乃盡麤色，則有妙色，故經云：舍無常色，獲得常色。又六卷云：妙色湛然常安穩。又經云：解脫有二體：一、色；二、無色。無色者，聲聞解脫。色者，諸佛解脫也。第二云佛果無色。色是頑礙之法，不可研磨。增進佛果之時，靈智獨存，無有色與無作也。而經中道妙色者有二義：一、能應為無窮之色；二者、妙果顯然故，故為色耳。故六經云：愿諸眾生滅一切色，入於無色大般涅盤也。地論明三佛皆有色作身色可知。釋身色者如經，一一相海無量諸相雖有此色，而不可見。地經說佛相好為實報身也。
法身色者，如來藏中色性法門顯現成佛體，體雖是色，而無色相。如比丘無作，雖是色性而無色相。又云：法身出生法，則無盡色像。又云：無礙之色如無像之并，不同下地因中也。論心者雖舍無常識，獲得常識，涅盤以為體，但心為體，但心有三：一、六識心緣外境；二、七識心緣內法；此二皆滅，唯第三、八識唯真識覺知也。論非色心者，無生死色心亦名非色心也。
又常釋色至處者，成論師凡有四說：一、欲、色兩界有色，無色界無色。第二云三界并有色，三界外乃無色。何者？六地已還，身土分段有色土，七地已上出三界外，無復色，而是四空無色者無麤色耳。第三解云六地穢國土地，二國中間猶有如影知光色，八地已上則無復色。第四解金剛心則有色，唯佛無色，而言界外意生身者，爾時無復一期壽命，但有念念生滅，名為變易，故云意生身耳。無作一法，窮至金剛也。
今明皆不然。若言佛果定有色者，則應長短，質像則有處所；若定無色，亦應無心。何者？色是心依，因既無有色，心何所依？若言色是頑礙，故須離者，心是無常，亦應須離。又心是取相之法，亦應須除。若轉取相心為無相心者，亦應轉頑礙之色為無礙色。又嘆如來無色應為色者，亦無心應為心。解云：心為體，汝何心為體？汝舍麤心，以妙心為體，應舍麤色，妙色為體也。今明若言無，一切皆無，是無不待於有，是故性無，有亦然也。故今有乖無，無不妨有，有無自立，色心無礙也。
第二、顯三性明體。三性：善、惡、無記。釋此三亦三例。善一向定有，惡一向定無。無記復有二解：第一、光宅明佛果有二種無記：一、知解無記；二、果報無記。知解者，如基射馭，闡提亦有故非善，佛地亦有故非惡，故有無記性也。果報者，如生死中苦無常，釋既非惡，但是無記。涅盤之地，常樂我凈亦非是善，并是無記也。第二、開善、莊嚴并云：是善非復無記。
次通彼二種無記之善。莊嚴明知解應是善，開善通三性，闡提是惡，佛則是善也。果報者，生死之中多有異具，故果報可是無記。佛果唯有習果，無復報法，寧可類此是無記耶？今所明涅盤之體非善非不善，非記非不記，無一定相，善巧方便，無所不是善不善。有時為對不善，如復道是善，故云諸惡已斷，眾善普會。
第三、明三德者，涅盤乃具萬德，而經文略言三德耳。但從來教三德凡有三師：第一、莊嚴云：法身語其體，般若、解脫明其用。勝難多不出智斷，般若智、解脫斷，體具智斷，故言三也。第二、開善是義推。今謂此等各有妨難，所以不可具論。
初家凡有兩難：一者、明三德本共為涅盤體，云何但以法身為體？又且法身亦得為用，豈謂智斷偏為用耶？若云身是體異名，故以法身當體者，下文云涅盤名解脫，應以解脫當名，而今不以解脫者，當那忽以法身當解？
二者、文中自道縱亦不成，別異亦不成三法，曾無縱橫之異，豈有體用之殊？若有體用，有本末；若有本末，則有劣及結。云次難復解：若言斥昔涅盤，故言三德者，此名數殊，不相主對，如破邪三寶，則言正三寶。今破二涅盤，明二德，又以法身般若斥無余者，亦應以解脫常住斥彼有余。何者？昔日有余何但解脫未足，亦非常住？今若正言解脫，不言常住者，亦應無余正言法身，不言般若。
第三、既具用兩釋，具招二難也。今明*直是教門不同，故偏具為昔日不堪，具說方便，偏說一解脫。今大心發，故說三德圓伊涅盤。興皇師云：無感不應，故云法身。無境不照，名為般若。無累不盡，故云解脫。又明三德為開如來三密，故迦葉問：愿佛開微密，廣為眾生說也。如此三密并是也。亦是對凡夫三業，凡夫三業不密故。又為對生死三障明涅盤三德：對報障明法身，對業障明解脫，對煩惱障明般若。生死只三障故，涅盤唯有三德也。
次約四法明亦體即是四德。此德亦無定，或一圓是妙有也。有時明二即妙有及我，有時明三德鄰三修法也，四可解。五德對彼五門，有時八德則八味也。一德有二行，二德有四行，三德有六行，四德有八行，五德有十行，八德有十六行也。行有三雙，生死涅盤明行解，生死在無常為行解，涅盤樂為行，此八行解乃得涅盤四德也。二、明因果。因在我常，果常樂我。三、約本跡，跡在無常，本身常樂我也。
八味者，開善四德為八味，謂：一、常；二、；三、安；四、無垢；五、不老；六、不死；七、快樂；八、清涼。開善為，河西云常。常、者，名異義一，不從緣生為常，始終真實為，開樂為安，內無惱為樂，外不危曰安也，不老不死是我。我故不老，我故不死也。清涼、無垢并是凈義也。
涅盤復有八相，如文。云好體對五門，應明五德。但不凈觀在初，圣人不為，但有四倒，四德對四倒故，明四行四德也。又對四人明四因、四德。四人者，則闡提、外道、聲聞、緣覺也。四因者，謂信心、般若、虛空三昧、大悲。破闡提不信明信，信故得凈德也。般若對外道，外道著我人一異，般若正慧破一異，我心故明般若，故得真我德。虛空三昧破聲聞厭苦無常，在可厭故，得三昧，三昧故，得樂德也。大悲對緣覺，緣覺著無常，果永入滅，無大悲故。大悲破無常，得常德也。為對四人明四因故，釋四德也。但此四德，大經辨其名數不同，常不見別名數，直明常二耳。但無常有二種：一、生滅；二、流動。對生滅故言常，流動故言也。
樂名數不同，經云：有佛三樂，謂覺知樂及寂滅樂、實相樂。三樂無愛樂。佛性一樂，謂菩提樂也。復有四樂：一、斷樂；三、一切智樂，若不知，則若一切智故樂；四、身不壞故樂。我有八自在義如經也。凈有四種：一、有凈，離二十五有；二、門樂凈，凡夫一樂不凈也；三、身凈，身無常不凈；四、心凈，心有漏善解具二義。汝言常住之法常有始有者，亦應常住之法有曾有今。若有曾有今，則墮三世成無常。反結云：又難若常住之法復有始有之義者，亦應無常之法應無本有之義。若無常法但有始有，無本有者，則常住法但是本有，無始有也。又常住之法具二義者，何因所耳？本有之義須耳。因了出始有之義，復為何所感？若無別因，則應無別有。既有二有，則便兩因。若從生因，則無常也。今明涅盤未曾本，亦不曾始，為破本故，道始亦為洗，故云本到則顯，道非本始，非本始并是方便也。
第二、照境用。又二：初照俗境，次明真境。今先明俗境。明俗中有流動□法去來。今佛智作，若為照？若逐境，有去來，則佛知無常；若不逐境，境去來則不與境攝。弟子扶為故也。
第二、光宅師作例解：如今以無常之智照常住之法。智既不同境常者，亦以常住之智照無常之境，豈應逐境無常耶？
第四、復有一解作九照境義。此智雖照未來，復有當現在、當過去義，我皆照竟，所以不生不滅也。此解不可。明向在未來時是當現在，未正現在，今遂成正現在，則作正現在，照當知息不意耶？若息，便為生滅。不息，何有比理？當知不息只有當知，無現在知也。
第五、作逆照義。明如來道成正覺時，一念并逆照竟。後境自去來，知不新知，如天子初登極時，并作制在中，復人犯者，墮種重治之，不復更制，佛智照境亦爾也。此義亦不可，佛智照境何曾暫息，而言成道時照，後時不照。縱如此，終不與境相拔也。
第六、明橫豎照義。明佛在因之日初心已，能橫照豎時，至佛地萬法萬時。又作虛空譬。物在空中，物有生滅，空無去來。此亦不可。虛空無智，佛果靈智豈得喻耶？今明如來智慧寂絕凝遠，非常無常，能常無常非生滅，非生滅能無生滅，無照而照，照無所照也。
次明真義，但古來有二解：第一、開善明知照真即與冥一，無復境智異。所以爾者，智體既妙，湛然常寂，與境不殊。但約德而辨，自有三句：一、凡夫不冥不會；二、因中圣人會而不冥；三者、佛果亦冥亦會也。第二解不同此說，明佛知是靈智之智，真諦是無智之境，兩體既殊，豈可研此有智之法同無知之境？但會之既極，詺為冥耳，豈得有冥異會耶？然經中亦有冥會之言，故慧印三昧經云：冥寂不冥寂。肇師論中多云冥真體寂，利成言境相定異，豈得言冥言會？今明境智未曾一，亦復不異，故影師云：內外并冥，緣智俱寂也。
次明佛果涅盤發智用。
問：佛果涅盤為當漸知，為當頓知？
古來解不同，舉真諦對明，凡有三說：一云二種皆頓，智不可漸見。何者？理既在萬惑之外，雖除一兩分，終不見理，要須除或本及六卷。說者不同，有雙卷是小乘經，二是大乘，或云同座異聞，故廣略差別也。有云翻有廣略，多應爾。法顯得大本，上帙翻為六卷故也。
道融先於江南會稽游學，聞彼大德等云：其吉藏法師涅盤疏記等，百濟僧并將歸鄉，所以此間無本留行。道融京感亭曰：年過見百濟賢者持此吉藏法師涅盤玄意，行故鄉寫之二，有疏而未得讀，乃寫其賢者在彼訓。