問：念佛之心，無雜無間，即精進度，何故乃云不退墮耶？
答：將謂精進乃能不退墮，非精進即是不退墮耶？辯此有二：一者亦可即是不退，何以故？雖常言精不雜，進不退，然此一。豈獨方山，即杜順而至賢首諸祖，亦復得清涼而大*傋？豈獨華嚴諸祖，即三藏十二部、百家論疏，亦復得清涼而大*傋。溫陵解華嚴，以方山為主，清涼為助，已為失宜，而居士顧訾之，此不肖之所未解也。又龍樹於龍宮而出華嚴，而愿生極樂，普賢為華嚴長子，而愿生極樂，文殊與普賢同佐遮那，號華嚴三圣，而愿生極樂，咸有明據，皎如日星，居士將提唱華嚴以風四方，而與文殊、普賢、龍樹違背，此又不肖之所未解也。況方山列十種凈土，極樂雖曰是權，而華嚴權實融通，理事無礙，事事無礙，故淫房殺地無非清凈道塲而況七寶莊嚴之極樂乎？婆須無厭，皆是古佛作用，而況萬德具足之彌陀乎？居士游戲於華嚴無礙門中而礙凈土，此又不肖之所未解也。
不肖與居士同為華藏莫逆良友，而居士不察；區區之心，復欲拉居士為蓮胎骨肉弟兄，而望居士之不我外也。居士愛我，不贊而規，今妄有所規，亦猶居士之愛我也。病筆略申梗槩，殊未盡意，惟鑒之諒之。
敝郡斷凡上人索書上謁，附致悃素，顧承來翰，規切究竟，殷殷亟也。荷荷謝謝，來翰云華嚴具無量門，求生凈土，華嚴無量門中之一門，就時之機，由此一門而入華嚴，非舉一門而廢華嚴。又謂華嚴圓極，無可駕於其上者，并為確論。第華嚴是法身佛說，一乘妙義迥異諸經，而人多與釋迦經一目之。故疏此經者，賢者爰肇其端，方山深契其旨，在清涼則擇焉而弗精，在溫陵則語焉而未詳，至有譔為綸貫者，抑末矣。
溫陵云：方山為正，清涼為助。此見最卓，而尊者以為失宜，似未知溫陵，亦未知方山者。諸不了義經論及別行與起信等論，皆稱說凈土，此豈無因？然華嚴經中未嘗及之，即方山所第十凈土更晰也。法華鱗差十六王子，內有彌陀，未嘗定為一尊，其贊持經功德，旁授安樂，實說女人因果。首楞嚴二十五圣證圓通，文殊無所軒輊，但云方便有多門，又云順逆皆方便，然繼以遲速不同倫，則於無軒輊中又未嘗無所指歸也者，故要極於普門而不推詡。夫勢至更加貶剝，曰無常，曰生滅。若夫釋尊祗說大小彌陀，不啻足矣，胡為乎紛紛然三藏十二部為乎？
賢首、清涼諸師，亟標小、始、終、頓、圓五教，僉以為允，而未嘗品及凈土，心宗家流，尤所蕩掃，大鑒之言，且未及詮，更拈一二。如志公曰：智者知心是佛，愚人樂往西方。如齊巳禪師曰：惟有徑路修行，依舊打之遶，但念阿彌陀佛，念得不濟事。又曰：你諸人日夕在徑路中往來，因甚麼當面蹉過阿彌陀佛？又曰：其或準前舍父逃去，流落他鄉，東撞西磕，苦哉阿彌陀佛！此之三言，或以為苛，然豈無謂？而彼言之亦必有道矣。
古德云：一切眾生自己迷悟不同，迷心外見，修行覓佛，未悟自性，即是小乘。又有云：直下頓了此心本來是佛，無一法可得，此是無上道，此是真如佛，學道人祗怕一念有，與道隔矣。又有云：目前無法，意在目前，他不是目前法。若向佛祖邊學，此人未具眼在，何不向生死中定當？何處更擬佛擬祖替汝生死？有智人笑汝在。所以達者亟道祗劫辛苦修行，不如一念得無生法忍，又道一念緣起無生，超出三乘權學，況毋論三乘一乘，要之無我我所。今之往生凈土也者，我為能生，土為所生，自他歷然，生滅宛然，欣厭紛然，所未及悉。顧從來談蓮乘者，必曰華開見佛悟無生，蓋必待往生而見彌陀，始從觀音，若勢至，抑或彌陀，誨以無生，此時方悟。豈其上品絕少，中下滋多？滯在只劫，似為迂遲，矧欲修凈土，亦須先修有無等四四十六觀門。試問所觀者是何軌則？能觀者還有幾人？所以念佛者如牛毛，往生者如麟角，何似反而求之？自有余佛在也。
彼寒山之勖豐干謂：往五臺禮文殊，不是我同流。此在通達佛道者，出辭吐氣自別。且也一切佛道以金剛、般若為入門，以佛華嚴為究竟。金剛則曰：實無少法可得。而佛華嚴所稱佛地二愚：一則曰微細所知愚，一則曰極微細所知愚。所以阿難自道不歷僧只獲法身，識者猶且呵之，故或曰佛瘡，或曰佛魔，文殊瞥起佛見，未免貶向二鐵圍。嗟！嗟！見河能飄香象，智主不受功德，道人心無住處，蹤跡不可尋，故不歷權乘，獨秉一乘，此則不佞之所謂惓惓者也。彼諸佛諸祖為一分執著我識，下劣眾生以及小乘弟子惟依一意識，計以現在色心等，為染凈依者，憫其四大既離，一靈無歸，如失水魚，躑躅就斃，故不得不將錯凈土而安置之，此亦化城之類也。傳有之，若能悟法性身、法性土，要歸於無物，是真佛土。若華嚴性海，所現全身如人身，中有八萬四千毛孔，東藥師，西彌陀，各各在一毛孔中說法度生。人若渙毛孔，徹全身，未嘗不可，倘拋撮全身，入一毛孔，不但海漚倒置，而蠅投牕紙，其謂之何？
昨不佞手疏所云為宜凈土人說凈土，為宜華嚴人說華嚴，自謂不悖諸佛法門，亦是為尊者赤心片片，尊者乃欲攜我蓮胎，則昔人所云若捉物入迷津，與夫棄金擔草之謂矣。更稽之古人有云：若欲究竟此事，須向高高山頂立，深深海底行，若閨閣中軟煖物舍不得，有甚麼用處？又有云：諸經所稱無嗔恨行，此之嗔恨，非凡情可比。恨者，恨一切眾生皆有如來智慧福相而不自覺；嗔者，嗔吾度脫之未至也。以故自覺覺他有世間智，有出世間智，有世出世間上上智，舉以語人，得無違拒，庶幾能利益於人。溯昔三教圣人出興於世，無不為一大事，且觀時節因緣，偏者補之，弊者救之，微者顯之，要以心性開示於人已耳。
以今天下拘儒株，守傳注，曠士溺意虛玄，余之手木槵而口彌陀者，自通道大都迨窮村僻巷，居相望而肩相摩也。尊者又從而和之，非所謂順世情之教，波隨而風偃者乎？是在不佞不能無疑，而來翰乃稱雖崇凈土，實尚華嚴，又云由此凈土一門而入華嚴，此如古德所云但為弘實而眾生不信，須為實施權，以淺助深。又云用與適時，口雖說權，內不違實，但使含生得權實諸益也者，則不佞誠契之，祗領之，且羨且慰矣。
乃會下聽眾，自杭過蘇者，時時有之，罔弗津津九品，間與之言，稍涉上乘則駭心瞠目，或更笑之，此其過在弟子耶？在師耶？大丈夫氣宇沖天，而度生為急，若出世矣，開堂矣，敷座矣，不具大人作略，祗作閭巷老齋公齋婆舉止，忽被伶俐人問著，或明眼人拶著，擬向北斗潛身耶？抑鐵圍山潛身耶？不見道：若是大鵬金翅鳥，奮迅百千由旬；躡影神駒，馳驟四方八極，斷不取次啗啄，亦不隨便埋身，且總不依倚。佛法大事，非同小可，愿尊者重厝意焉。
來翰又云彌陀不異遮那，是也。第化境化儀，各各差殊，蓋諸佛教義，通宗因緣。既墮因緣，豈無大小？定有深淺，故謂諸佛為異，則千佛一佛不可謂異，謂諸佛為同，則徧照能仁，二尊亦自不同。古人以為一切諸法同異重重，不可一向全同，不可一向全異，不可以全同作全異，不可以全異作全同，迷此同異二門，則智不自在。如云：擬向白雪蘆花處覓，則以溫州橘皮作火，得乎？首山念有云：夫為宗師，須具擇法眼始得。所以古來有拈古、頌古，又有別古、憋古。如云至道無難，惟嫌揀擇。又云至道最難，須要揀擇。所以華嚴第八地曰寂滅真境現前矣，猶云應起無量差別智。又云觀察分別諸法門，此非作而致其情也，我之監覺自性，本自圓明，如大寶鏡，胡漢不分而分；如如意珠，青黃不異而異。若是於諸法中不生二解，人何嘗離卻揀擇，別求明白者些道理？便是揀擇不揀擇，所謂善巧分別清凈智非耶？方山為論，清涼為疏，皆綜佛乘，共闡圓宗，雖論有論體，疏有疏體，然惟其義，不惟其文，文或殊而義則一耳。如以其義，則見地迥別，清涼演說諸經，真善知識，惟於華嚴其句訓而字釋，豈無補於舍那？其挈領而引維，實弗逮夫棗柏，清涼棗柏之區別弗明，則盧舍那經之旨要終晦，所謂信解行證四法，裂全經而瓜豆之，此其大者，自余更多，不佞謂之擇焉弗精，非無以也。倘以為未然，請更質之於棗柏大士。
辱惠書，累累及二千言，玄詞妙辨，汪濊層疊，誠羨之仰之。然竊以為愛我深，而辭太費也，果欲揚禪宗，抑凈土，不消多語，曷不曰：三世諸佛被我一口吞盡，既一佛不立，何人更是彌陀？又曷不曰：若人識得心，大地無寸土，既寸土皆無，何方更有極樂國？只此二語來諭二千言，攝無不盡矣。茲擬一一酬對，則恐犯鬪爭；不對，則大道所關，終不可嘿，敢略陳之。
來諭謂清涼擇焉而未精，愚意不知清涼擇華嚴未精耶？抑亦居士擇清涼未精耶？又來諭謂不了義經，乃談說凈土，而以、起信論當之，起信且止，以一品而攝八十卷之全經，自古及今，誰敢議其不了義者？居士獨尚華嚴而非，不了義，則華嚴亦不了義矣。又來諭謂法華記往生凈土為女人因果，則龍女成佛亦只是女人因果耶？謂彌陀乃十六王子之一，則毘盧遮那亦止是二十重華藏之第十三耶？居士獨尊毘盧，奈何毘盧與彌陀等也？又來諭謂楞嚴取觀音，遺勢至，復貶為無常生滅，則憍陳如悟客塵二字可謂達無常，契不生滅矣，何不入圓通之選？誠曰觀音登科，勢至下第，豈不聞龍門點額之喻為齊東野人之語耶？
又來諭謂齊巳禪師將古人念佛偈逐句著語，其曰惟有徑路修行，則著云依舊打之遶；其曰但念阿彌陀佛，則著云念得不濟事。居士達禪宗，何不知此是宗師家直下為人解粘去縛，乃作實法會，而死在句下耶？果爾，古人有言：踏毘盧頂上行，則不但彌陀不濟事，毘盧亦不濟事耶。此等語言、語錄、傳紀中，百千萬億，老朽四十年前亦曾用以快其唇吻，雄其筆劄，後知慚愧，不敢復然，至於今猶赧赧也。又齊巳謂求西方者，舍父逃逝，流落他鄉，東撞西磕，苦哉阿彌陀佛！往應之曰，即今卻是如子憶母，還歸本鄉，舍東得西，樂哉阿彌陀佛！且道此語與齊巳所說相去多少？
又來諭謂多劫修行，不如一念得無生法忍。居士已得無生法忍否？如得，則不應以我為能生，以土為所生。何則？即心是土，誰為能生？即土是心，誰為所生？不見能生所生而往生，故終日生而未嘗生也，乃所以為真無生也，必不許生而後謂之無生，是斷滅空也，非無生之旨也。
又來諭謂必待花開見佛，方悟無生，則為迂遲。居士達禪宗，豈不知從迷得悟，如睡夢覺，如蓮花開？念佛人有現生見性者，是花開頃刻；也有生後見性者，是花開久遠也。機有利鈍，功有勤怠，故花開有遲速，安得槩以為迂遲耶？又來諭謂遮那與彌陀不同，而諭華藏以全身，喻西方以毛孔，生西方者，如撮全身入毛孔，為海漚倒置。夫大小之喻則然矣，第居士通華嚴宗，奈何止許小入大，不許大入小。且大小相入，特華嚴十玄門之一玄耳，與華藏不可說不可說無盡世界而入極樂國一蓮華中，尚不盈華之一葉，葉之一芥子地，則何傷乎全身之入毛孔也？
又來諭謂荒山僧但問以上乘，便駭心瞠目。居士向謂宜華嚴者語以華嚴，宜凈土者語以凈土，今此鈍根輩正宜凈土，何為不與應病之藥，而強聒之耶？又來諭謂老朽既出世開堂，不具大人作略，而作閭巷老齋公齋婆舉止，設被伶俐人問著，明眼人拶著，向北斗潛身耶？鐵圍潛身耶？老朽曾不敢當出世之名，自應無有大人之略，姑置弗論，而以修凈土者鄙之齋公齋婆，則古人所謂非鄙愚夫愚婦，是鄙文殊、普賢、馬鳴、龍樹也。豈獨文殊、普賢、馬鳴、龍樹，凡遠祖善導、天臺永明、清涼圭峰、圓照真歇、黃龍慈受、中峰天如等，諸菩薩、諸善知識悉齋公齋婆耶？劉遺民、白少傅、柳柳州、文潞公、蘇長公、楊無為、陳瑩中等，諸大君子悉齋公齋婆耶？就令齋公齋婆但念佛往生者，即得不退轉地，亦安可鄙耶？且齋公齋婆庸呆下劣，而謹守規模者，是也愚也；若夫聰明才辨，妄談般若，吃得肉已飽，來尋僧說禪者，魔也。愚貴安愚，吾誠自揣矣，寧為老齋公老齋婆，無為老魔民老魔女也。
至於所稱伶俐人、明眼人者，來問著拶著，則彼齋公齋婆不須高登北斗，遠覓鐵圍，只就伶俐漢咽喉處安單，明眼者瞳人上敷座。何以故？且教伊暫閉口頭三昧，回光返照故。抑居士尚華嚴而力詆凈土，老朽業凈土而極贊華嚴，居士靜中試一思之，是果何為而然乎？又來諭謂勸己求生凈土，喻如棄金擔麻，是顛倒行事，大相屈辱也。但此喻尚未親切，今代作一喻，如農人投刺於大富長者之門，延之入彼田舍，聞者皆笑之。農人不知進退，更掃徑，謀重請焉，笑之者曰：主人向者不汝責，幸矣！欲為馮婦乎？農人曰：吾見諸富室，有為富而不仁者，有外富而中貧者，有未富而先驕者，有典庫於富人之門而自以為富者，且金谷郿塢於今安在哉？而吾以田舍翁享太平之樂，故忘己之卑，憐而為此，今知過矣。於是相與大笑散去。