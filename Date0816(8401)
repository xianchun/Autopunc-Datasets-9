越州天衣山義懷禪師，姓陳氏，溫州樂清人。母因夢星殞于庭，祥光滿室，已而誕。師幼寡言笑，出語異眾，投誠出家。其受業師預夢神人告曰：明日法王來也。翌旦師至，即異待之。受具後，聞講經云應無所住而生其心，微有省悟，發問誥，拊師背曰：云門、臨濟也。遂造蘇州翠峰明覺禪師法席。因汲水次，擔墮于地，豁然大悟，顯即印可。後住鐵佛、投子、柦林、廣教、景德、杉山、天衣、薦福，道化盛行。嗣法者悉世龍象，學士蘇澥、吏部蘇注，皆以師敬。
問：如何是佛？
師云：布發掩泥，橫身臥地。
僧曰：未審意旨如何？
師云：任是波旬也皺眉。
僧曰：恁麼則謝師指示。
師云：西天此土。
問：如何是祖師西來意？
師云：泛杯千頃浪，登嶺萬重山。
問：如何是不動尊？
師云：一手提不起。
僧曰：未審意旨如何？
師云：進上圣明君。
問：門庭肅靜，賓主歷然，不落化門，請師便道。
師云：陽氣發時無硬地。
僧曰：猶是建化門中，請師別道。
師云：枯木無花莫怨春。
問：止止不須說，我法妙難思。作麼生是難思底句？
師云：與人作牓樣。
僧曰：恁麼則人天奔浪也。
師云：儞到他處作麼生舉？
僧曰：大家要分明。
師云：德山、臨濟權且寄庫。
問：投子下禪床，意旨如何？
師云：前頭是三門，中間是佛殿。
僧曰：忽遇客來，如何看待？
師云：水到渠成，隨後便打。
問：一言相契時如何？
師云：吃棒了退。
僧曰：三十年後，不忘師恩。師打一棒。
問：學人上來，請師說法。
師云：林間鳥噪，水底魚行。
問：三界無家，師歸何處？
師云：竹密不妨流水過，山高豈礙白云飛？
僧曰：莫便是和尚安身處也？
師云：日出東方夜落西。
問：舊店新開時如何？
師云：汝不是南番舶主。
僧曰：開後如何？
師云：還我話頭來。
僧曰：遇舶主來時如何？
師云：想君不是金牙作。僧擬議，師便喝，僧亦喝。
師云：齊
青水碧，文殊常現於目前；雨灑云舒，普賢周徧於法界；風鳴鳥語，觀音時演於圓通；葉落花開，毘盧全示於真要。忽若騎驢入儞鼻孔，牽牛入儞眼睛中，又作麼生商量？參。
上堂云：聞聲悟道，猶是聽響之流；見色明心，何異眼中著屑？真如佛性，要且未出苦源；行布圓融，恰以無繩自縛。若是衲僧家，喝散白云，沖開碧落，橫身三界，獨步大方。若不如是，徒為丈夫。喝一喝，下座。
上堂云：春風閼閼，春鳥喈喈，綠柳溪邊半舞，桃華嶺上鬪開。翻思昔日靈云老，直至如今不見來。拈拄杖云：來也！來也！與他穿過鼻孔。
上堂云：大眾前出來相見，也須是個本分作家始得。應時如鋒，應機如電，點著不來，新羅國。珍重！
上堂云：衲僧門下，不在多端；達士相逢，非存目擊。始知拈槌舉拂，眼塵沙；瞬目揚眉，猶是鈍漢。直下明得，無孔鐵鎚；擬欲尋思，千里萬里。卓拄杖一下。
鼎州乾明知應禪師。問：蓮華未出水時如何？
師云：撐天拄地。
僧曰：出水後如何？
師云：填溝塞壑。
上堂云：馬祖陞堂，百丈卷席，火動煙生，云擎雨色。覿面相呈，一何輕擲？重賞三千，輕酬八百。參。
天臺寶相蘊歡禪師。問：如何是學人自己？
師云：曾問幾人來？
問：如何是佛？
師云：堂堂八尺余。
蘇州萬壽神初惠照禪師。問：祖祖相傳傳祖印，師今得法嗣何人？
師云：乳竇峰高翠倚天。
僧曰：恁麼則雪竇嫡子也。
師云：休向水中撈寶月，且於身上認衣珠。
潭州龍興智傳禪師，桂州陽朔人也，姓莫氏。圓頂游方，久參雪竇。出世三湘，道歸四眾。治平中示滅，平生行住坐臥處悉涌舍利。禪徒唱得衣物者，至今舍利日生，有於真前志誠求者，隨心示應。
問：久處湖湘，擬伸一問，師還答否？
師云：何得拖泥帶水？僧便喝。
師云：一陣雨，一陣涼。僧禮拜。
師云：有頭無尾。
乾明則禪師。問：師唱誰家曲？宗風嗣阿誰？
師云：片云生海嶠，一鴈過寒空。
僧曰：與麼則雪竇嫡子也。
師云：一嶺英英，六花皎皎。
問：如何是祖師西來意？
師云：清風生碧落。
僧曰：意旨如何？
師云：明月映長江。
問：如何是海印三昧？
師云：但向己求。
僧曰：學人不會。
師云：莫從他覓。
問：如何是日用道？
師云：一箭到西天。
僧云：到後如何？
師云：周徧法界。
處州南明日慎禪師。問：師子未出窟時如何？
師云：清風滿地。
僧曰：出窟後如何？
師云：群狐腦裂。
問：祖意與教意，是同是別？
師云：水天影交碧。
僧曰：畢究是同是別？
師云：松竹聲相寒。
師云：設使問似傾湫倒岳，東西踞地，南北知方，逆順無拘，出沒自在，盡大地草木叢林悉為智刃，且於建化門中，猶較些子。若據本分相見，可謂十萬八千。
南岳云峰元益首座。李林宗居士問：意欲出塵今未出，請師今日決疑情。
座云：作麼生是出塵意？士惘然。
座云：還會麼？
士忽然省悟，有頌云：
心鏡從來瑩，洪河本自深。
秪因師問後，沙石化為金。
座云：正趨地岳。
士曰：人我無相，胡為地岳？
座云：汝今何在？
士曰：見今對答。
座曰：秪此是黃金。
舒州投子山法宗道者。問：如何是道者家風？
者云：袈裟裹草鞋。
僧曰：意旨如何？
者云：亦
來，將何祗待？
師云：萬載一條新。
韶州寶壽行德禪師。在南華受請，恰遇新冬，師示眾云：新冬新寶壽，言是舊時言。若會西來意，波斯上舶船。
上堂云：云散長空，月生天際，有眼者辨取。
韶州白虎山守昇禪師。問：如何是佛？
師云：有眼無鼻孔。
韶州佛陀山宗欽禪師。問：如何是和尚直截為人一句？
師打一拂子云：會麼？
僧云：不會。
師云：逢人莫錯舉。
韶州雙峰山法崇禪師。問：不露圭角句，未語先分付。如何是先分付？
師云：道什麼？
僧曰：恁麼則謝師指示。
師云：汝作麼生會？僧無對。
師云：賺卻人。
韶州樂昌縣寶林山海月禪師。問：如何是佛？
師云：十相具足。
僧曰：莫秪遮便是？
師云：少一不可。
韶州延祥法迎禪師。問：牛頭未見四祖時如何？
師云：拄杖拂子。
僧曰：見後如何？師便打。
僧曰：今日親見和尚。
師云：再犯不容。
韶州舜峰惠寶禪師。問：步步登高時如何？
師云：嶮。
僧曰：不進不退時如何？
師云：喪。
僧曰：如何即是？
師云：蘇嚧蘇嚧。
廬山圓通祖印禪師，諱居訥，漢州蹇氏子也。十三受具，十五開講，一揮談麈，千人帀坐。器宇冰清，心源海湛，敏惠冠絕，行解超倫，出語成章，落筆盈卷。忽舍所學，遠參禪宗，見榮禪師，頓悟祖意。後出世住歸宗，未幾遷上圓通，又移四祖陽文忠公修一見，深仰風規，每問南來士人：曾見訥禪師否？由是朝野望重。皇佑中，仁宗皇帝詔居京城凈因，堅讓不赴，就賜章服、師號。
熙寧三年中，一日，辭江牧劉公述及諸僚屬，歸院沐浴，端坐示滅。劉公率緇俗數千，送至茶毘，焰中白氣，上貫太陽，眾皆驚仰。
問：如何是和尚家風？
師云：紫霄峰畔歸宗寺。
僧曰：忽遇客來，將何祗待？
師云：游山翫水。
問：祖剎重興時如何？
師云：人在破頭山。
僧曰：一朝權在手。師便打。
師云：三乘十二分教還曾道著麼？良久，云：吃茶去。
杭州惠因祥禪師。問：師唱誰家曲？宗風嗣阿誰？
師云：天圓地方。
僧曰：端的請師一言。
師云：若到諸方，分明舉似。
師云：南山高，北山低，日出東方夜落西。白牛上樹覓不得，烏雞入水大家知。且道覓得後又如何？良久，云：堪作什麼？
杭州慧因義寧禪師。問：佛未出時如何？
師云：摩耶夫人。
僧曰：出世後如何？
師云：悉達太子。
上堂云：澄停識浪，水清影現。悟無念體，寂滅現前。東弗于代，西瞿耶尼。許汝恁麼會，三十年後且莫顢頇。參。
越州諸暨鍾山報恩禪院譚禪師。問：善法堂中師子吼，利人一句又如何？
師云：重疊關山路。
僧曰：與麼則紫鄰巖畔千花秀，白玉堂前萬姓歌。
師云：念話杜家。
問：至道無難，唯嫌揀擇。如何是不揀擇？
師云：作。
問：一問一答，猶落建化門庭。未審第一義中如何舉唱？
師云：檐前雨滴，雪滿長空。
僧曰：若然者，到頭霜夜月，任運落前谿。
師云：作家禪客。
僧曰：和尚莫瞞人好。
師云：卻是儞瞞我。
問：如何是祖師西來意？
師云：只履已歸葱嶺久，而今休更問來端。
僧曰：得與麼去時如何？
師云：南山起云，北山下雨。
問：杖錫已居於此日，請師一句利人天。
師云：鼻孔大頭向下。
僧曰：向上還有事也無？
師云：有。
僧曰：如何則是？
師云：欲窮千里目，更上一層樓。
上堂云：法身無象，應物現形。諸禪德！作麼生說個應物現形底道理？拈拄杖示眾云：世尊身長丈六，遮個拄杖子亦長丈六；彌勒身長千尺，遮個拄杖子亦長千尺。方圓任器，隱顯從他，大包天地，細入塵蘆。如驢覷井，如井覷驢。得之者，運籌帷幄，把斷要津；失之者，杳杳忽忽，虛生浪死。得失二途，一時放卻。敢問諸人：且道山僧拄杖子畢竟長多少？良久，云：笑指客從何處來？擊香臺一下。
上堂，顧視大眾云：若未能如是，且須俗機宜。所以仲冬嚴寒，人人盡賀，日南長至。禪人到此，直須眨上眉毛，莫學東村王老，夜來失了巴鼻。參。
云居曉舜禪師，筠陽人也。少年麤猛，忽悟浮幻，投師出家，乃修細行。參聰禪師，一日入室，聰問云：古鏡未磨時如何？
曰：黑似漆。
聰云：磨後如何？
曰：照天照地。
聰云：我即不恁麼。
師便問：古鏡未磨時如何？
曰：此去朗州不遠。
師云：磨後如何？
曰：黃鶴樓前鸚鵡洲。師忽有省。由是道譽遠布，禪徒依之。
後住筠州大愚廬山棲賢。治平中，一日，召大眾云：本來無事，臨行何語？片時片時，便去便去。言畢而逝。
問：師唱誰家曲？宗風嗣阿誰？
師云：云有出山勢，水無投澗聲。
僧曰：新豐一箭，直射大愚。
師云：今日幾遭雨水。
問：如何是為人一句？
師云：晴天日出。
僧曰：與麼則從此無疑。
師云：雨下云陰。
問：千里特來即不問，舊店新開事若何？
師云：儞要買個甚麼？
僧提起坐具云：還有遮個麼？
師云：東行不見西行利。
僧曰：有錢堪作好兒郎。
師云：吽！儞謔我。
問：承師有言：不談玄，不說妙。去此二途，如何指示？
師云：蝦蟆趕鷂子。
僧曰：全因此問。
師云：老鼠弄猴猻。
上堂云：唯一堅密身，一切塵中現。蝦蟆蚯蚓各有窟穴，烏鵲鳩鴿亦有窠巢。正當與麼時，為甚麼人說法？良久，云：方以類聚，物以群分。
上堂云：學道莫生分別，分別便成解會。但信自心是佛，歷劫更無迷昧。久立。
上堂云：三峽道無別，朝朝秪麼說，僧繇會寫真，鎮府出鑌鐵。珍重！
上堂云：不長不短，不小不大，此個道理是誰境界？咄！
上堂云：盡力提不起，放下絕無蹤，借問諸禪者，此理若為通？
上堂云：言不假繁，道不假修，若人會得，任性隨流。久立。
潭州大溈山密印寺懷宥禪師。問：人將語試，金將火試，未審衲僧將什麼試？
師云：拄杖子。
僧曰：畢竟如何？
師云：退後著。僧應喏。
師便打云：教休不肯休，直待雨霖頭。
杭州佛日山明教禪師，諱契嵩，藤州東山人也，俗姓李氏。七歲出家，十三得度，十九游方，徧參知識，得法于洞山聰禪師。常居永安蘭若，披尋內外典籍，樂於著撰，力扶宗教。嘉佑中，以所述禪門傳法正宗記、定祖圖、輔教編，上進仁宗皇帝，勑頒天下，附入大藏。賜號明教。
熙寧四年六月四日，示滅於靈隱寺，壽六十有六。是月八日茶毘，眼、舌、男三根不壞，頂骨上出舍利，紅白晶瑩。師平生頂戴觀音，口誦名號，木槵數珠亦燒不壞。其如解行高潔，性智虛明，宋代高僧鮮有如師，具在陳賢良行業記。