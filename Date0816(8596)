漳州大溈月庵善果禪師，信之鉛山人，族余氏。幼孤，依七寶元浹下發。游方至鵝湖，聞二童子戲語，師有省，遂至云居。
一日，有僧自黃龍來，問：死心室中如何為人？
云：每舉云門話墮因緣問學者：子那是話墮處？師聞，心大慶快，即趨黃龍，蒙印可。
死心謝事，乃往開福，語尤契，命分座。福垂入寂，以麈尾授師，師力辭，福曰：大法末運，賴汝以興，無拒。
福歿，師憩湘西，會佛果禪師住道林，命典藏，為眾秉拂。師提綱罷，舉：乾峰示眾云：舉一不得舉二，放過一著，落在第二。云門出眾云：昨日有人從天臺來，卻往徑山去。峰云：典座來日不得普請。
師曰：乾峰平地生堆，韶石因風起浪。雖然合水和泥，千古叢林榜樣。既是叢林榜樣，為甚麼合水和泥？要會麼？不入洪波，爭見弄潮人？佛果為擊節，自爾有聞。
郡守曾公孝序以上封請師出世，繼補道吾、福嚴，徙閩中黃檗及東、西禪，晚居大溈，聞得呵呵笑，三門側耳聽，就上打之遶。譬如十日菊，開徹阿誰要？阿呵呵！未必秋香一夜衰，熨斗煎茶不同銚。
室中問僧：賊來須打，客來須看。只如三更夜半，人面似賊，賊面似人，作麼生辨？
臨安府龍華無住本禪師，廣德人。上堂，舉：云門大師拈起胡餅云：我只供養兩浙人，不供養向北人。眾無語。自代云：天寒日短，兩人共一椀。
師曰：韶陽老漢，言中有響，痛處著錐，檢點將來，翻成毒藥。諸人要會麼？半在河南半河北，一片虛疑如墨黑，冷地思量愁殺人，叵耐云門這老賊。老賊！下座，更不巡堂。
臨江軍東山吉禪師，因李朝請與甥薌林居士向公子諲訪之，遂問：家賊惱人時如何？
師曰：誰是家賊？李豎拳。
師曰：賊身已露。
云：和尚莫誣罔人好！
曰：贓證現在。李無語。
師示以偈曰：
家賊惱人孰柰何？千圣回機只為他。
徧界徧空無影跡，無依無倚絕籠羅。
賊！賊！猛將雄兵收不得，疑殺天下老禪和，笑翻鬧市古彌勒。
休！休！不用將心向外求，回頭瞥爾賊身露，并贓捉獲世無儔。
世無儔，真可仰，從茲不復夸伎倆。貼貼安邦立業時，萬象森羅齊拊掌。
後首眾於閩之開元，食時停筯而化。