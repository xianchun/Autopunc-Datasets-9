袁州仰山慧寂禪師，韶州懷化人也，姓葉氏。年十五，欲出家，父母不許。後二載，師斷手二指，跪致父母前，誓求正法，以答劬勞。遂依南華寺通禪師落發，未登具即游方。初謁耽源，已悟玄旨，後參溈山，遂升堂奧。
佑問曰：汝是有主沙彌？無主沙彌？
師曰：有主。
曰：在什麼處？師從西過東立，佑知是異人，便垂開示。
師問：如何是真佛住處？
佑曰：以思無思之妙，返思靈焰之無窮。思盡還源，性相常住，事理不二，真佛如如。師於言下頓悟，自此執侍。尋往江陵受戒，住夏探律藏。
後參巖頭，巖頭舉起拂子，師展坐具，巖拈拂子置背後，師將坐具搭肩上而出，巖云：我不肯汝放，只肯汝收。
又問石室：佛之與道相去幾何？
石室云：道如展手，佛似握拳。
乃辭石室，石室門送，召云：子莫一向去，已後卻來我邊。
云居錫云：要會麼？如今歸堂去，明日卻上來。
韋宙就溈山請一伽陀，溈山曰：覿面相呈猶是鈍漢，豈況形於紙筆？
乃就師請，師於紙上畫一圓相，注云：思而知之，落第二頭；不思而知，落第三首。
一日，隨溈山開田，師問曰：遮頭得恁麼低，那頭得恁麼高？
佑曰：水能平物，但以水平。
師曰：水也無憑，和尚但高處高平，低處低平。佑然之。
有施主送絹，師問：和尚受施主如是供養，將何報答？佑敲禪床示之。
師曰：和尚何得將眾人物作自己用？
佑忽問師：什麼處去來？
師曰：田中來。
佑曰：田中多少人？師插鍬而立。
佑曰：今日南山大有人刈茅在。師舉鍬而去。
玄沙云：我若見，即蹋倒鍬子。
僧問鏡清：仰山插鍬，意旨如何？
清云：狗銜赦書，諸侯避道。
又問：只如玄沙蹋鍬，其意如何？
清云：勿奈船何，打破戽斗。
又問：南山刈茅，意旨如何？
清云：李靖三兄，久經行陣。
云居錫云：且道鏡清下此一判，著不著？
又僧問禾山云：仰山插鍬，意旨如何？
禾山云：汝問我。
僧云：玄沙蹋鍬，意旨如何？
禾山云：我問汝。
師在溈山牧牛時，第一座曰：百億毛頭百億師子現。師不答，歸侍立。
第一座上問訊，師舉前語問云：適來道百億毛頭百億師子現，豈不是上座？
曰：是。
師曰：正當現時，毛前現？毛後現？
上座曰：現時不說前後。師乃出。
佑曰：師子腰折也。
溈山上座舉起拂子曰：若人作得道理即與之。
師曰：某甲作得道理，還得否？
上座曰：但作得道理便得。師乃掣拂子將去。
云居錫云：什麼處是仰山道理？
一日，雨下，上座曰：好雨！寂闍梨！
師曰：好在什麼處？上座無語。
師曰：某甲卻道得。
上座曰：好在什麼處？師指雨。
：世界為什麼傾壞？
然云：寧無我身。