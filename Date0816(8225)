众等皈依，金刚坚固力。汉朝感梦，白马西来意。摩腾化时，鸠摩罗什译。秦宗奥典，佛日照昏衢。法身无相，不时挂心怀。得见如来，文殊在五台。给孤长者，祇园布黄金。说法化导，果证紫金身。信礼常住三宝夫金刚般若，能开解脱之门；玉偈波罗，善入菩提之路。行行而非空非有，句句而无去无来。金刚经说三十二分，分分而功德难量；须菩提闻四句妙偈，偈偈而殊因莫测。书写读诵，当生华藏之天；为人演说，定达涅槃之路。般若乃菩提佛母，信心即功德道源。长养圣胎，出生妙法。大抵看经通义，问道穷源，启净信心，具择法眼。分句读贯通之理，明问酬辩论之文。心心无间理全彰，念念不忘文自现。或问酬深妙，而句义玄微。详究元因，略陈数段。庶一问一答，其文明若日星；重辩重征，其义晓如白黑。义随文而文随义，左右逢源；珠走盘而盘走珠，纵横无碍。信解受持者，洞明真性；见闻随喜者，咸悟菩提。流通天上人间，普遍微尘刹海。太虚无际，法施何穷？以斯般若功勋，总报四恩三有。
观夫空如来藏，碎祖师关，独露真常，无非般若。三心不动，六喻全彰；七宝校功，四句倍胜。若乃循行数墨，转益见知，宗眼不明，非为究竟。呜呼！微宣奥旨，石火电光；密显真机，银山铁壁。瞥生异见，滞在中途；进步无门，退身迷路。聊通一线，俯为初机。良马见鞭，追风千里矣。阿弥陀佛法中王，祇在西方极乐邦。演说金刚经一卷，普天匝地放毫光。
切以幻身不久，浮世非坚。不久则形躯变异，非坚则火宅无安。由是轮回六趣几时休，迁转四生何日尽？若不念佛求出离，毕竟无由得解脱。岂不忙然省悟，火急修持，尽报为期，誓生安养？高超三界证真空，迥出四流无苦趣。释迦文佛大奇哉，居士庞公弃家财。真武不统王宫位，雪山迎请世尊来。
详夫百年光景，全在刹那；四大幻身，岂能长久？每日尘劳汩汩，终朝业识茫茫。不知一性之圆明，徒逞六根之贪欲。功名盖世，无非大梦一场；富贵惊人，难免无常二字。争人争我，到底成空；夸会夸能，毕竟非实。风火散时无老少，溪山磨尽几英雄。绿鬓未几而白发早侵，贺者才临而吊者随至。一包脓血，长年苦恋恩情；七尺髑髅，恣意悭贪财宝。出息难期入息，今朝不保来朝。爱河出没几时休？火宅忧煎何日了？不愿出离业网，祇言未有工夫。阎罗王忽地来追，崔相公岂容展限？回首家亲都不见，到头业报自家当。鬼王狱卒，一任欺凌；剑树刀山，更无推抵。或摄沃焦石下，或在铁围山间。受镬汤则万死千生，遭锉磕则一刀两断。饥吞热铁，渴饮熔铜。十二时甘受苦辛，五百劫不见头影。受足罪业，复入轮回。顿失旧时人身，换却这回皮袋。披毛戴角，衔铁负鞍。以肉供人，用命还债。生被刀砧之苦，死遭汤火之灾。互积冤愆，递相食啖。那时追悔，学道无因。何如直下承当，莫待今生蹉过。
释迦文佛，舍皇宫而直往雪山；居士庞公，将家财而悉沉沧海。真武不统王位，惟务修行；吕公既作神仙，尚勤参请。苏学士常亲佛印，韩文公终礼大颠。裴公夺笏于石霜，房相问法于国一。妙善不招驸马，成佛无疑；六祖相遇客人，听经顿悟。禅道若无况味，圣贤何肯皈依？华林感二虎随身，投子有三鸦报晓。李长者解经而天厨送食，须菩提打坐而帝释散花。达摩只履西归，普化摇铃腾去。罗汉来参于仰山和尚，岳帝受戒于思大禅师。径山至今，犹是龙王打供；雪峰往昔，能使木人开山。此皆已验之因由，切莫自生于退屈。野狐尚听百丈法，螺蛳犹护金刚经。十千游鱼，闻佛号化为天子；五百蝙蝠，听法音总作圣贤。蟒闻忏以生天，龙听法而悟道。彼物尚能顿悟，况人何不回心？或有埋头吃饭而空过一生，或有错路修行而不省这意。岂识菩提觉性，个个圆成；争知般若善根，人人具足。莫问大隐小隐，休别在家出家。不拘僧俗而祇要辨心，本无男女而何须著相。未明人妄分三教，了得底同悟一心。若能返照回光，皆得见性成佛。又况人身易失，佛法难逢，欲超六道之周流，惟有一乘之径捷。需求正见，莫信邪师。悟了方是入头，行得始能脱俗。步步踏着实地，头头顶挂虚空。用时则万境全彰，放下则一尘不立。超生死不相关之地，了鬼神觑不破之机。是凡是圣而同个路头，或冤或亲而共一鼻孔。如斯实悟，尚滞半途。休沉向上三玄，要了末后一着。且道：即今唤那个做末后一着？青山低处见天阔，红藕开时闻水香。弃却瓢囊击碎琴，如今不恋汞中金。自从一见黄龙后，始觉从前错用心。始知生死事无常，莫道先从老者亡。大限到来无定准，后生年少也提防。富贵贫穷各有由，宿缘分定莫刚求。不曾下得春时种，空守荒田望有秋。
修唎修唎。摩诃修唎。普供养，我牟尼。将欲诵经，先安土地。金刚菩萨，拥护坛仪。云何梵毕？发愿谨受持。一相元无垢，体性离尘缘。专心持四句，且要诵真言。
若有人受持金刚经者，先须至心念净口业真言，然后启请八金刚、四菩萨名号。所在之处，常当拥护。
修唎修唎。摩诃修唎。修修唎。萨婆诃。
南无三满哆。母驮喃。唵。度噜度噜。地尾萨婆诃。
唵。誐誐曩。三婆嚩。袜日啰斛。
恭闻法身无相，非相可观；至理绝言，非言所及。盖以因兴四愿，果满三身。酬愿现身，彰言化物。我释迦圣主，利物情深。愍娑婆流浪之乡，赞严土常乐之界。国名极乐，佛号弥陀。四十八愿弘深，百万行门广大。双明真化，应接高低。地前地上皆生，是圣是凡俱往。弥陀缘愿，于是彰焉；净土真诠，由斯显矣。经来自久，久缺宣传。奉报佛恩，当明经旨。透关妙达如来境，及第高登本分乡。佛在灵山莫远求，灵山祇在汝心头。人人有个灵山塔，好去灵山塔下修。外道天魔皆拱手，梵王帝释为呈祥。愿今合会诸男女，同证金刚大道场。早起忙忙直到昏，不愁生死祇愁贫。饶君使尽千条计，直至无常不称心。
般若大教，六百余卷。佛如来，金口宣。六朝翻译，东土流传。频频持诵，四句真诠。无为福胜，果报利人天。稽首三界主，大孝释迦尊。累劫报亲恩，积因成正觉。
此经乃大乘教，菩萨摩诃萨人之所修。般若为六波罗蜜之最胜者也，所以名为般若波罗蜜。故下经云：如来为发大乘者说，为发最上乘者说。以此佛说大般若经，有六百卷，凡一十六会。此经乃第五百七十七卷，给孤独园第二处第九会说也。所以道：昔日如来金口演，至今拈起又重新。此经佛说数千年，无量人天得受传。忆得古人曾解道，更须会取未闻前。人间阳寿真难得，一寸光阴一寸金。莫待老来方学道，孤坟尽是少年人。在家菩萨智非常，闹市丛中作道场。心地若能无挂碍，高山平地总西方。金刚般若体如如，翠竹黄花满路途。八百余家呈妙手，大家依样画葫芦。
金刚般若，人人本具，割断智为初。白云散处，一轮显露。影落千江，无来无去。诸人荐取，凡圣一同居。摩诃大法王，无短亦无长。本来非皂白，随处现青黄。
宗镜云：祇这一卷经，六道含灵，一切性中，皆悉具足。盖为受身之后，妄为六根六尘，埋没此一段灵光，终日冥冥，不知不觉，故我佛生慈悲心，愿救一切众生，齐超苦海，共证菩提。所以在舍卫国，为说是经大意，祇是为人解粘去缚，直下明了自性，免逐轮回，不为六根六尘所惑。若人具上根上智，不拨自转，是胸中自有此经。且将置三十二分，于空间无用之地，亦不是过。如或未然，且听山野，与汝打葛藤去也。夫金刚经者，自性坚固，万劫不坏。况金性坚刚也；般若者，智慧也。波罗蜜者，登彼岸义也。见性得度，即登彼岸；未得度者，即是此岸。经者径也，我佛若不开个径路，后代儿孙，又向甚么处进步。且道：这一步又如何进？看取下文提纲，此经深旨，无相为宗，显妄明真，提纲要旨。剑锋微露，扫万法之本空；心花发明，照五蕴之非有。直得云收雨霁，海湛空澄，快登般若慈舟，直到菩提彼岸。且道：心花发明在甚么处？太湖三万六千倾，月在波心说向谁？法王权实令双行，电卷风驰海岳倾。霹雳一声云散尽，到家元不涉途程。西方净土人人有，不假修持已现前。诸上善人如见性，阿弥陀佛便同肩。无始无明幻色迷，梦魂生死几千回。一条直路超三界，但念弥陀归去来。
法会因由，教起根源。如是法，我佛宣。舍卫国中，乞食为先。次第乞已，本处安然。结跏趺坐，终日默无言。金刚般若智，个个体如然。白云消散尽，明月一轮圆。
调御师亲临舍卫，威动乾坤；阿罗汉云集祇园，辉腾日月。入城持钵，良由悲愍贫穷；洗足收衣，正是宴安时节。若向世尊未举已前荐得，犹且不堪，开口已后承当，自救不了。宗镜急为提撕，早迟八刻。何故？良马已随鞭影去，阿难依旧世尊前。乞食归来会给孤，收衣敷坐正安居。真慈洪范超三界，调御人天得自如。西方宝号能宣演，九品莲台必往生。直下相逢休外觅，何劳十万八千程。百岁光阴瞬息回，其身毕竟化为灰。谁人肯向生前悟，悟取无生归去来。
善现启请，顿起疑心，合掌问世尊：云何应住，降伏其心？佛教如是，仔细分明。冰消此岸，无花休怨春。金刚般若智，莫向外边求。空生来请问，教起有因由。
昔奇哉之善现，赞希有之慈尊。悲怜浊世众生，咨决菩提心要。可谓一经正眼，三藏绝诠。千圣不传，诸祖不说。如是降伏，扁舟已过洞庭湖。护念叮咛，何啻白云千万里？为甚么如此？毗婆尸佛早留心，直至而今不得妙。问处孤高答处深，妙圆真净不须寻。瞥然如是知端的，默契菩提大道心。阿弥陀佛元无相，遍界明明不覆藏。文潞尚然修净土，东坡犹愿往西方。才出胞胎又入胎，圣人观此恸悲哀。幻身究竟无香洁，打破画瓶归去来。
大乘正宗，指示叮咛，空生意分明。如是应住，降伏其心。四生六道，无我无人。谁归灭度？拈来却在心。独坐寂寥寥，平地起波涛。风来波浪起，水涨见船高。
涅槃清净，尽令含识皈依；四相俱忘，实无众生灭度。如斯了悟，便能脱死超生。其或未然，依旧迷封滞壳。会么？生死涅槃本平等，妄心尽处即菩提。顶门具眼辨来端，众类何曾入涅槃？绝后再苏无一物，了知生死不相干。七重宝树人人有，九品莲花处处开。不涉一程亲见佛，圆音时听悟心怀。掷却阎浮似草鞋，更无一物可开怀。灵明一点辉千古，超日月光归去来。
妙行无住，日月分明，本体离根尘。四维上下，朗耀无穷。世尊指教，一一分明。空生信受，莺来处处春。摩诃般若宗，性相体皆同。四生并六道，尽在默然中。
住相布施，犹日月之有穷；不着六尘，若虚空之无际。自他俱利，福德难量。豁然运用灵通，廓尔纵横自在。且道：还有住着处么？妙体本来无处所，通身何更有踪由。运心檀度契真常，福等虚空不可量。无影树头花烂熳，从他采献法中王。步步头头皆是道，弥陀元不住西方。法身遍满三千界，化佛权为十二光。道过邙山古墓排，淮阴功业事堪哀。贫富贵贱皆如梦，梦觉来时归去来。
如理实见，分明说破，空生意如何？地水火风，四大和合。云来云去，本更无他。沤生沤灭，元非一与多。如如真妙理，湛湛自然观。圆明真实见，随处得安然。
金身显焕，巍巍海上孤峰；妙相庄严，皎皎星中圆月。虽然如是，毕竟非真。经云：真非真恐迷，我常不开演。且道意在于何？一月普现一切水，一切水月一月摄。报化非真了妄缘，法身清净广无边。千江有水千江月，万里无云万里天。人命无常呼吸间，眼观红日落西山。宝山历尽空回首，一失人身万劫难。稽首弥陀真圣主，身乘七宝紫金台。四十八愿常无间，摄受众生归去来。
正信希有，一念无差。心内外，休取法。心若取法，凡圣皆差。心若无念，却被云霞。圆明一点，春来树树花。邪心俱荡尽，正信勿生疑。念念无差别，处处发真机。
因胜果胜，信心明了无疑；人空法空，真性本来平等。直饶名相双泯，取舍两忘。要且犹存筏见。咦！弹指已超生死海，何须更觅度人舟。善根成熟信无疑，取相求玄转背驰。一念顿超空劫外，元来不许老胡知。频伽尚能知皈向，孔雀犹闻得化生。时节因缘休蹉过，楼头画鼓恰初更。势至观音悲满怀，宝瓶杨柳洒三灾。誓随净土弥陀主，接引众生归去来。
无得无说，谁为安名？空生意分明。如来所说，无始无终。云生晚谷，月照长空。千法万法，皆从一法生。取舍皆难得，无心体自然。本来常寂寂，无说亦无传。
得亦非，说亦非，能仁机轮电掣。取不可，舍不可，空生舌本澜翻。且道无为法为甚么有差别？万古碧潭空界月，再三捞漉始应知。云卷秋空月印潭，寒光无际与谁谈？豁开透地通天眼，大道分明不用参。西方胜境无明暗，不比人间夜半深。五鼓分明当子位，一轮正满对天心。休插龙钗与凤钗，莫将胭粉污唇腮。法身清净元无垢，体露堂堂归去来。
依法出生，法法皆真，元从一法生。四生六道，情与无情。山河大地，体露分明。泥牛吸水，黄河彻底清。山河如掌平，无坏亦无成。千差与万别，金刚界内生。
宝满三千，财施有尽；偈宣四句，法施无穷。发生智慧光明，流出真如妙道。所以称扬德胜，了达性空。彻诸佛之本源，豁一经之眼目。还见四句亲切处么？真性洞明依般若，不劳弹指证菩提。徒将七宝施三千，四句亲闻了上根。无量劫来诸佛祖，从兹超出涅槃门。慧灯不灭魔难入，智镜常明梦不侵。堪叹浮生瞌睡汉，从他万劫恣昏沉。头发焦然干竹钗，两肩担水又担柴。一生贫贱多辛苦，厌恶女生归去来。
一相无相，本自如然，不在口宣传。五果四向，谁后谁先？丝毫不挂，万法周圆。圆明弥满，无心照大千。五果并四向，本体元无相。两目不相似，鼻孔都一样。
人天往返，诸漏未除。道果双忘，无诤第一。超凡入圣，从头勘证。将来转位，回机透底，尽令彻去。还委悉么？勿谓无心云是道，无心犹隔一重关。果位声闻独善身，寂然常定本非真。回心顿入如来海，倒驾慈航逆渡人。楼头画鼓五更阑，争奈众生被眼瞒。不见性天光灿灿，但于夜后黑漫漫。极乐国中真快乐，永无八难及三灾。常闻天乐空中响，敢劝西方归去来。
庄严净土，锦上添花，徒劳任算沙。燃灯昔日，授记无差。因风吹火，末后拈花。谁人会得，迦叶便笑他。庄严生净土，金粟眼中沙。初生全泄漏，末后又拈花。
如来续焰燃灯，实无可得之法；菩萨庄严佛土，应无所住之心。诸妄消亡，一真清净。昔究法华妙旨，亲感普贤诲言。清净身心，安居求实。冥符奥义，豁悟前因。直得心法两忘，根尘俱泯。且道：庄严个什么？弹指圆成八万门，刹那灭却三祇劫。正法眼中无所得，涅槃心外谩庄严。六尘空寂无人会，推倒须弥浸玉蟾。百岁光阴一刹那，凌晨净口念弥陀。看经读诵无休歇，必免当来过奈河。造论弘经大辩才，马鸣龙树及天台。圭峰乃至清凉老，总劝西方归去来。
无为福胜，四句堪夸，如尘比数沙。住相布施，凡圣皆差。无来无去，月照帘下。无根树子，常开四季花。四句绝堪夸，河沙数渐多。算来无一法，净处娑婆诃。
满积恒沙七宝，周回布施三千。福德分明，因果不昧。能宣四句之偈，胜前万倍之功。用真智以照愚，如急流而勇退。且道：退后如何？象踏恒沙彻底过，大千沙界百杂碎。重增七宝满恒沙，如弃甜桃觅苦瓜。豁悟真空元不坏，百千三昧总虚花。百岁光阴燃指间，奔驰不定片时闲。烦君点检形骸看，多少英雄去不还。势至悲光绝点埃，尘尘刹刹现如来。真心量与观音等，接引众生归去来。
尊重正教，谁敢轻慢？塔庙在身边。人人本有，个个皆然。金刚宝藏，体自周圆。若还信受，拈来自检看。起坐皆尊重，常亲塔庙前。如如元不动，处处得安然。
慈愍三根，随说乃人天敬仰；受持四句，皆应如塔庙尊崇。常行无念之心，实为希有之法。如何是最上第一句？非但我今独达了，恒沙诸佛体皆同。说处随宜不滞空，劝持四句为流通。天龙覆护尊如塔，功德无边赞莫穷。百岁光阴老尽人，青山绿水至如今。开眸认取来生路，莫学愚顽错用心。念佛临终见宝台，宝幡宝盖满空排。弥陀势至观音等，合掌相随归去来。
如法受持，谁敢谩他？须菩提，于意如何？我今为汝，一一言破。白云散处，月照禅河。文殊不远，休巡山礼土坡。如法谨受持，福胜等须弥。白云消散尽，明月始光辉。
大觉尊，本来不立一字，而直指人心；须菩提，无端特请标名，而强生枝节。纵使析微尘如世界，无相可求；施身命等河沙，无法可说。且道：奉行个什么？金刚宝剑倚天寒，外道邪魔俱脑裂。个里本无元字脚，空中谁敢强安名？等闲点出金刚眼，照破魔王八万城。百岁光阴不自惊，老来何物作前程？祇凭经卷三千藏，莫把虚华过一生。般若现前无挂碍，横身宇宙莫疑猜。虚空拶破难藏覆，大道分明归去来。
离相寂灭，谁为分别？有口也难说。五百世中，割截支节，而无一念，妄生虚说。成道证果，云散家家月。离相即非说，古今常寂灭。而无一念心，任汝分支节。
空生闻说是经，解义趣而悲流两泪；仙人垂慈弘忍，笑雪刃而谩斩虚空。如是印可其词，能离一切诸相。未审感悟处有何奇特？豁开慧眼明如日，返照微尘世界空。善吉亲闻彻见源，悲欣交集赞慈尊。心空法朗超真际，堪报从前不报恩。百岁光阴石火光，回头何不早思量？无常相请宜推托，免向阎君论短长。真乐真常真净土，宝池宝树宝花开。无寒无暑无凋变，归去来兮归去来。
持经功德，福多难比，三时喻不齐。住相布施，终须有退。无漏智慧，顿证菩提。花开花谢，日东月落西。此经功德胜，谁人解受持？寒山逢拾得，拍手笑微微。
布施千万亿劫之身，福深于海；为发最上大乘者说，担重如山。庆快撩起便行，且请依前放下。何故？大力量人元不动，等闲抹过上头关。倒握吹毛扫异踪，顿令心地尽开通。锋铓独露毗卢顶，凡圣齐教列下风。百岁光阴烛在风，谁人心与佛心同？修行速往西方去，足下莲花步步生。十念圆成一念回，三心果满九莲开。尘劳念佛同时去，归去来兮归去来。
能净业障，尘体双亡，五百亿难量。恒沙诸佛，承事供养。而今成道，万法齐彰。圆明果满，春来日渐长。业障本来无，心差转见殊。若悟三空理，何处不如如？
宿业缘而堕恶道，今人贱而罪即消。供诸佛，诵此经，功德胜而喻莫及。祇如无著无相底，还有果报也无？妄心灭尽业还空，直证菩提超等级。恶因谁作罪谁招？真性如空不动摇。旷劫无明俱荡尽，先天后地寂寥寥。百岁光阴似水流，无穷无尽几时休？不如先证菩提路，悉免轮回得自由。归去来兮归去来，一灵休更入胞胎。化身花上身金色，目击金容归去来。
究竟无我，四大全空，五蕴假立名。通达万法，处处皆空。青山绿水，云起长空。诸人荐取，黄鹂啼晓风。授记本无言，真慈大觉宣。四相非四相，菩提果自鲜。
妄尽还真，众生何曾灭度？法空无我，菩提本自圆成。直饶遇燃灯印证而不疑，已隔来世；况释迦重审而方悟，转涉途程。且道：不涉途程底人，脚跟还点地也么？丈夫自有冲天志，不向如来行处行。直指单传密意深，本来非佛亦非心。分明不受燃灯记，自有灵光耀古今。百岁光阴一梦中，老来不与旧时同。众生好似风无定，摇落桃花满地红。不知谁解巧安排，捏聚依前又放开。莫谓如来成断灭，一声还续一声来。
一体同观，万法无差，凡圣共一家。如来五眼，照耀尘沙。三心洞彻，本性无涯。春来日暖，无树不放花。如来具六通，三心不可穷。算沙无亿数，到此体皆同。
五眼悉圆明，如揭日耀恒沙之世界；三心不可得，似拨火觅沧海之浮沤。纵使穷诸玄辩，竭世枢机，到此总须茫然。且道：是何标格？直饶讲得千经论，也落禅家第二筹。心眼俱通法界周，恒沙妙用没踪由。云收江湛天空阔，明月芦花一样秋。荒郊日落草风悲，试问骷髅你是谁？或是英雄豪杰汉，回头能有几人知？末法娑婆入苦灾，互相食啖恶如豺。刀兵疫病遭饥馑，厌离阎浮归去来。
法界通化，似有还无，个个本无殊。圆明一点，无来无去。搬柴运水，好用工夫。松稍月朗，衣穿露宝珠。珍宝满盈刹，福德等难量。若到无福地，方知滋味长。
布施因缘，实人天有漏之果；无为福德，超凡圣通化之功。噫！有为虽伪，弃之则功行不成；无为虽真，拟之则圣果难证。且道：不拟不弃时，如何是圣谛第一义？达磨当机曾直指，廓然元不识梁王。宝施寰中福倍常，花开锦上最难量。就中拶倒空王殿，露柱灯笼尽放光。郊园又是一番春，骷髅纵横白似银。日炙风吹休懊恼，骷髅总是利名人。净土永无三恶道，宝幡寂静不轮回。金绳界道经行处，好念弥陀归去来。
离色离相，无住无依，法界普光辉。无言无说，无是无非。无来无去，无相无为。澄潭月朗，石人戴帽归。知得如来意，玄空不复寻。具足非具足，声色两分明。
有相有身，如来庄严具足；分宾分主，空生解辨亲疏。直得宾主两忘，色相俱离。如何是主中主？君臣道合无回互，认得分明不是渠。端严相好紫金身，正眼看来总不真。要会问酬亲的意，蕴空无我亦无人。圆音唱处响清清，试诵金刚一卷经。荐取众生方外句，秤锤是铁太分明。陌上桃花春又开，风吹残杏雪飞垓。纷纷落处谁人悟？笑指灵云归去来。
非说所说，不在分别，本性离言说。潺潺绿水，出广长舌。圆音落落，无间无歇。休将耳听，红炉飞片雪。我心本非有，无心说向谁？所说非所说，为被上乘机。
如来无所说，慈云甘露洒蒙蒙；慧命未尝闻，明月清风空寂寂。正恁么时，且道是何境界？欲得不招无间业，莫谤如来正法轮。道本无言唤不醒，药因救病出金瓶。可怜亿万人天众，依旧呆呆侧耳听。鼓声集众下林泉，莫学金刚问普贤。高坐猊台传秘要，妙通一指老僧禅。有病有危终退堕，不生不灭不轮回。西方净土常安乐，无苦无忧归去来。
无法可得，情识难量，本体露堂堂。包含法界，相与无相。行住坐卧，仔细参详。知音勘破，炎天降雪霜。无为所得法，得法何所持？无有少法故，三藐三菩提。
法无可得，是名阿耨菩提；道无可传，直指涅槃正眼。祇如得而无得，传而不传，毕竟是何宗旨？三贤尚未明斯旨，十圣那能达此宗。从来无说亦无传，才涉思惟便隔关。语默离微俱扫尽，寥寥独坐古灵山。炉中袅袅试拈香，普请天龙降道场。功德无边应有报，庄严净土事难量。六欲诸天具五衰，三禅尚自有风灾。直饶修到非非想，也则不如归去来。
净心行善，休教点污，此法离凡愚。是法平等，万法皆如。青山绿水，与我何殊？金生丽水，蟾光满太虚。净心平等行，无下亦无高。善法非善法，何须口叨叨？
法无高下，故诸佛心内众生，时时成道；相离我人，故众生心内诸佛，念念证真。所以道：念佛不碍参禅，参禅不碍念佛。至于念而无念，参而不参。洞明本地风光，了达惟心净土。溪山虽异，云月皆同。那里不是平等之法？要知纵横不碍处么？处处绿杨堪系马，家家有路透长安。山花似锦水如蓝，莫问前三与后三。心境廓然忘彼此，大千沙界总包含。口里叨叨念弥陀，心头人我似干戈。其心若不从头改，磕破髑髅当得么？世上愚人无智慧，唯知爱欲及贪财。何如一笔都钩断，好念弥陀归去来！
福智无比，二法周圆，尘沙结良缘。功行累劫，果满因缘。智烛普照，一月当天。圆明朗朗，无心鉴大千。般若真空性，福慧两双修。四句无为法，持念片时周。
福等三千，施须弥之七宝；经持四句，耀智海之明珠。能令识浪澄清，顿使义天开朗。弘慈普济，广利无边。夜半正明，还在何处？三身四智体中圆，八解六通心地印。宝聚山王算莫穷，还如仰箭射虚空。洞明四句超三际，绝胜僧祇万倍功。一毛头上为拈花，笑倒傍边老作家。要问相逢端的意，摩尼达哩吽癹吒。我忆弥陀如父母，弥陀观我似婴孩。心心念念常无间，父子相随归去来。
化无所化，机分小大，空生莫疑猜。四生六道，去往还来。回光返照，面目明白。疑心顿歇，红霞遍九垓。大乘深奥理，解悟有多般。实我实无我，仔细好生观。
无我无人，众生自成正觉；不生不灭，如来说非凡夫。虽然个事分明，争奈当机蹉过。昔有僧问翠岩云：还丹一粒，点铁成金；至理一言，转凡成圣。学人上来，请师一点。师云：不点。僧云：为什么不点？师云：恐汝落凡圣。且道：不落凡圣底人，具什么眼？直饶圣解凡情尽，开眼依前在梦中。到岸从来不用船，坦然大道透长安。了知元不因他悟，面目分明总一般。前三三与后三三，拟议商量总不堪。饶汝识情俱绝断，三生九劫更重参。白发双亲齿渐衰，勤供甘旨莫迟回。试学昔日能仁氏，奉事尊堂归去来。
法身非相，不在心怀。绝中间，与内外。声色见我，未出轮胎。若离声色，难见如来。徒劳远觅，文殊在五台。有相即无相，无相亦非真。两处俱不立，一体是方亲。
妙相庄严，圣王相即如来相；法身周遍，如来身异圣王身。若向这里见得彻去，鹭倚雪巢，兔栖月殿。其或未然，石火一挥天外去，痴人犹看月边星。公案现成重审问，爱情翻款错承当。不应声色行邪道，结罪无因见法王。九年面壁自知非，不若抽身只履归。莫道少林消息断，白云依旧拥柴扉。三界忙忙何日省？六尘扰扰几时休？西方一路超生死，齐念弥陀到地头。
无断无灭，自古长存，不灭更不生。山河成坏，这个安宁。无来无去，耀古腾今。人人本具，鍮石不换金。不生亦不灭，无断亦无常。常乐并我净，非不好商量。
相非具而本具，常自庄严；法虽传而不传，何曾断灭？昔世尊于灵山会上，人天众前云：吾有清净法眼，涅槃妙心，付嘱饮光，广令传化。且道：当时传个甚么？青莲目顾人天众，金色头陀独破颜。一灯能续百千灯，心印光通法令行。千圣不传吹不灭，联辉列焰转分明。一点灵光塞太虚，也非禅教也非儒。打成一片谁人会？具眼还他大丈夫。天乐箫韶花雨飞，他方游历圣初回。如云海众相迎接，目系金容归去来。
不受不贪，知足常足，无罪亦无福。随缘过日，且忌分诉。千家一钵，衲子活路。虽无一物，与众生赠福。不觉尘缘起，贪爱转见深。若得回光照，当生即不生。
有求有苦，八风五欲交煎；无著无贪，三明六通自在。便恁么去，水边林下，月冷风清。不恁么去，桥断路穷，别通消息。还委悉么？老僧笑指猿啼处，更有灵踪在上方。数行梵字云中雁，一曲无生涧底琴。德胜河沙浑不用，清风明月是知音。春来秋去几时休？堪叹众生又白头。东廓郊中多古墓，北邙山下有骷髅。白侍文章世间稀，尚求兜率厌轮回。我今奉劝文章士，念佛西方归去来。
威仪寂静，塔丈心路，不用巧分诉。行住坐卧，无尽无余。无所从来，亦无所去。若人会得，全不费工夫。人人具四大，我见万法空。行住并坐卧，来去与真同。
坐卧经行，本自无来无去；威仪不动，寂然非静非摇。要解如来所说义否？随缘赴感靡不周，而常处此菩提座。巍巍不动法中王，那有猕猴跳六窗。笑指真空无面目，连云推月下千江。芦花影里一骷髅，半卧黄沙半土丘。骷髅但有心头气，争名夺利几时休？汉末残唐甚苦哉，人心上下极相乖。贪婪虚伪那堪说，乱世如麻归去来。
一合理相，不在分别，处处任宣说。九年面壁，斩钉截铁。神光三拜，花开时节。分明点破，秤锤原是铁。三千界微尘，俱来一念心。如来一合相，推倒大虚空。
以世界，碎如微尘，慈尊喻巧于玄要；立权名，谈其实相，凡夫意绝于贪求。与么会得，返本还源，背尘合觉。不与么会得，智同诸佛，悲合众生。总不与么？巨灵抬手无多子，分破华山千万重。一段生涯六不收，从前万法尽非俦。轻轻擘破三千界，直得恒河水逆流。九曲黄河直指君，分明全不涉途程。不知白日青天里，开眼许多迷路人。东晋远公曾结社，遗民房翥总奇才。渊明入会多耽饮，今晚休杯归去来。
知见不生，返照还源，本性离言诠。见闻觉知，无正无偏。无垢无净，无缺无圆。灵光皓皓，杲日正当天。知见度众生，众生亦复盲。如来非法相，方到涅槃城。
若着见闻觉知，不解如来妙义。悟无我人寿命，还同阳焰空花。楞严云：知见立知，即无明本；知见无见，斯即涅槃。祇如法相不生时，还信解么？大千沙界海中沤，一切圣贤如电拂。法空非我道非亲，树倒藤枯笑转新。风扫止啼黄叶尽，千林全体露天真。朝日忙忙暮日忙，众生何不早思量？人如春梦终须短，命若风灯岂长久？净土缘生称本怀，一灵更不堕胞胎。法身解脱俱齐等，瞥地回头归去来。
应化非真，如露如电。有为法，不牢坚。住相布施，果报人天。持经四句，入圣超凡。频频转念，金刚体最坚。演说四句偈，六度以为初。纵横无挂碍，般若自如如。
施七宝，满僧祇，福有求而即妄；持此经，演四句，德虽胜而非真。宴坐水月道场，成就空花佛事。度幻化之含识，证寂灭之菩提。凡情圣解俱空，生死涅槃如梦。昔梁武帝请傅大士讲经，大士挥案一声，便乃下座。如斯洪范，千古分明。不吝弘慈，当机辨着。噫！大士挥尺讲经，犹是曲垂方便。美则甚美，了则未了。若论最上顿宗，直是不通凡圣。以金刚王宝剑，尽情扫荡无余。一任渠明来暗来，四方八面来；普教他休去歇去，一念万年去。然虽如是，且道：末后一句，谁堪奉行？直得虚空悉消殒，天龙八部遍流通。空生叠叠穷迷妄，大觉重重说偈言。末后了然超百亿，明如杲日耀乾坤。直截根源说与君，了无些子涉情尘。奈何蹉过西来意，犹道休境景示人。极乐家乡甚妙哉，无诸忧苦乐常谐。因谈果海圆音彻，时礼金容归去来。
金刚般若，六度根源，内外最牢坚。三千大千，万古流传。双林默语，祖祖重宣。开示悟入，众生大有缘。说破无生话，决定往西方。弥陀极乐国，常闻般若香。
观之为言，内心觉照。其在般若心经，则首云：观自在菩萨，行深般若波罗蜜多时，照见五蕴皆空。在此经，则终以如是观，如发菩提心者，印证诸法空义。学者勿以肉眼观之而会之，则为亲参黄面矣。凡诸闻者，莫不顿然开悟，无量欢喜，信而受之，奉而行之。且道：信受奉行个甚么？触目对扬真般若，山河全露法王身。五千来字妙难量，八百余家解漫详。珍重诸人休外觅，回光直下自承当。鬼神稽首听经声，妙悟圆通万法明。从此诸人如会得，这回更不问前程。人身得处最为难，莫把浮生过等闲。须藉金刚三昧力，直教打破死生关。
三十二分，分分全真，言下好惺惺。四流浪息，六国安宁。朝看暮转，拔楔抽钉。春雷震响，推倒望舟亭。见色非干色，闻声不是声。色声不碍处，亲到法王城。
今同善众，共阅最上乘经。庆幸今宵佛事，时当满散，普集良因，庄严会首之福田，成就无穷之善果。此事且止，试问诸人：这一场公案，作么施行？还会得么？拈起则佛觑不破，展开则法界难藏。若能直下承当，管取本来具足。虽然如是，犹涉途程。且道：即今两手分付，又作么生道？言言见谛言非有，句句超宗句本无。金刚本体湛然虚，把断牢关一物无。若要山僧通线路，诸人收取护身符。阎王本是平等君，不爱民财祇取人。阴司若用钱打当，贫者先亡富者存。西方极乐景幽深，宝网光腾百万寻。菩萨为邻谈妙旨，声闻作伴演圆音。
良缘众等，略听些个，般若大摩诃。行住坐卧，不离这个。人人本具，非我非他。诸人荐取，今生莫蹉过。摩诃空最大，最大是摩诃。般若波罗蜜，撒手见弥陀。
夫欲了最上大乘，须具金刚正眼，看释迦老与须菩提。显大机，施大用。聚须弥山王等七宝，碎大千沙界若微尘，尽僧祇劫，布施将来。独最上乘，无法可得。直得人天胆丧，魔外心寒。俱能舍命承当，依旧白云万里。所以解此经者，八百余家；颂此经者，不满屈指。盖古人错答一字，尚堕野狐；谬诵此经，应入地狱。宗镜自惟：不入地狱，何由拯济群生？既能为法忘躯，岂避弥天逆罪？横按宝剑，重说偈言。摧涅槃心，灭正法眼。扫除知见，截断命根。堪报不报之恩，用酬难酬之德。眼前雨洗千山翠，脚下莲花一样生。四十九年成露布，五千余卷尽言诠。妙明一句威音外，折角泥牛雪里眠。阿弥陀佛色光辉，白毫宛转五须弥。顶上旋螺青丝发，三十二种相巍巍。销唱金经满散缘，回施今辰福无边。合会众等齐修证，见闻薰种已周圆。
道场圆满，不可思议，人人用心机。销唱金经，佛圣遍知。上祝皇帝圣寿万岁，法界有情同生极乐国。道场圆满佛回程，幢幡宝盖空里迎。脚踏金莲千万朵，空中音乐响铃铃。
南无一乘宗，无量义，真空妙有，金刚般若经。伏愿经声琅琅，上彻穹苍；梵语玲玲，下通幽府。一愿刀山落刃，二愿剑树锋摧，三愿炉炭收焰，四愿江河浪息。针喉饿鬼，永绝饥虚；鳞甲羽毛，莫相食啖；恶星变怪，扫出天门；异兽灵魑，潜藏地穴；囚徒禁系，愿降天恩；疾病缠身，早逢良药；盲者聋者，愿见愿闻；跛者哑者，能行能语；怀孕妇人，子母团圆；征客远行，早还家国。贫穷下贱，恶业众生，误杀故伤，一切冤尤，并皆销释。金刚威力，洗涤身心；般若威光，照临宝座。举足下足，皆是佛地。更愿七祖先亡，离苦生天；地狱罪苦，悉皆解脱。以此不尽功德，上报四恩，下资三有。法界有情，齐登正觉。
川老颂云：如饥得食，渴得浆，病得瘥，热得凉。贫人得宝，婴儿见娘；飘舟到岸，孤客还乡。旱逢甘泽，国有忠良；四夷拱手，八表来降。头头总是，物物全彰。古今凡圣，地狱天堂；东西南北，不用思量。刹尘沙界诸群品，尽入金刚大道场。三涂永息常时苦，六趣休随汩没因。恒沙含识悟真如，一切有情登彼岸。乃至虚空世界尽，众生及业烦恼尽。如是四法广无边，愿今回向亦如是。十方三世一切佛，诸尊菩萨摩诃莎。声闻罗汉贤圣僧，摩诃般若波罗蜜。愿以此功德，普及于一切。诵经保平安，消灾增福寿。三坛登事，六度齐修。无漏果因，共成佛道。
录文完。