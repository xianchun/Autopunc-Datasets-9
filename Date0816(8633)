第五、識通塞者，亦名知得失，亦名知字非字。如上破法遍，應通入無生，若不入者，當尋得失，必滯是非，不得一向作解。何者？若同外道愛著觀空智慧，宜以四句遍破，能破如所破，令眾塞得通；若不執觀空智慧，則能破不如所破，但破塞存通。如除膜養珠，破賊護將。若爾，即大導師善知通塞，將導眾人能過五百由旬。
舊云：六地見思盡為三百，七地、八地為四百，九地、十地為五百。此義與釋論乖。論以二乘為四百，二乘之道非七地、八地。攝大乘人以三界為三百，方便因緣兩生死足為五百，則攝義不盡，更有有後生死、無後生死屬何百耶？地人以十信、住、行、向、地為五百。此與法華乖。法華過三百由旬作化城，此則二百由旬作化城。
復有人解三界為三百，二乘足為五百。此義三失：一、出三界外立化城，云何二乘出三界外，不入城，更行四百、五百？四百、五百之外更無化城，何所可入，而稱二乘？二者、滅化城，方可得進。城猶未滅，而輒進四百、五百。三者、二乘共入化城，云何聲聞為四百，支佛為五百？
有人以五住煩惱為五百。然二乘已斷四住，應是四百由旬外立化城。有人以斷三界思為三百，塵沙為四百，無明為五百。此亦不然。由旬本譬煩惱，云何見多而不數，思少為三百？
此之名義，本出法華。法華舉五百為譬本，以生死險道，導師觀知合之，應作三番明五百，乃會經耳。一、就生死處所；二、就煩惱；三、就智慧。諸師之釋方圓動息，不與文會，如持一孔之匙，開三須之鑰。
初家約通位，就四百立化城。攝家約生死，割二種於荒外。地家約別位，在界內立化城。次家徑侹，不待開權，即自顯實。
人師過如此，釋論意云何？
論有二文：初以二乘為四百而止，不作五百；後文以二乘為一百。今通之，論明通意，道家以真諦為極，過三界已，未破化城，但入涅盤，即指涅盤為四百耳。而復以二乘為一百者，更明出假菩薩從空出假，非涅盤為一百，入三界為三百。作如此消文，於經論無妨也。
今明五百由旬者，一約生死處所，謂三界果報為三百，方便有余土、實報無礙土是為五百由旬處所。次約煩惱者，所謂見諦惑為一百，五下分為二百，五上分為三百，塵沙為四百，無明為五百。次約觀智者，空觀智知三百，假觀智知四百，中觀智知五百。此與文會，無前諸師過也。
又諸師判位遼遠，初心行人尚未斷見，何由超過五百由旬乎？今論由旬，有橫通塞，有豎通塞。橫者，具約三法，苦集為塞，道滅為通；無明十二因緣為塞，無明滅為通；六蔽覆心為塞，六度為通。豎通塞者，見思分段生死為塞，從假入空觀為通；無知方便生死為塞，從空入假觀為通；無明因緣生死等為塞，中道正觀為通。
今當以橫織豎檢校通塞。如從假入空，破諸見思：單、復、具足、無言等見，九九八十一思，如斯諸惑，本是污穢，增長煩惱，遮塞行人，那忽取著，謂是謂非，起諸結業，漏落生死，唯見苦集，不見道滅。既不識見思中四諦，是事不知，名為無明乃至老死，但構因緣，無明不滅。不滅故，堅著叵舍，唯在此岸，不到彼岸。大經云：童子饑時，取糞中果，智人呵之，赧然有愧。失於凈法，是名為塞。若於諸見介爾起心，知無性實、無常、無主，倒破則無業，無業則無果，是名為道，道故有滅。若識四諦，則無無明，亦無老死。因緣壞故，則舍諸有，到於彼岸。當用此意，歷一一心，歷一一能，歷一一所。若起三塞，破之令通；若是三通，養令成就。
復次，體見即空，能體亦即空。如羅漢之心，尚名無漏五陰，我觀未真，那得非陰？若計陰實，則結業生死。若不識陰四諦，即是無明。若愛觀空智慧，則不能舍。用即空意，歷一一心，歷一一能，歷一一所。若有三塞，破之令通；若是三通，養令成就，則巧過見思之塞，善通三百由旬也。
次用橫織豎檢校從空入假觀通塞者，此則易解，於病法、藥法、授藥法，於一一法、一一能、一一所，明識諦、緣、度。若起三塞，破之令通；若有三通，養令成就。則過無知之塞，通四百由旬。
次用橫織豎檢校中道正觀者，於無明、法性、真緣等，一一法、一一能、一一所，明識諦緣度。若起三塞，破之令通；若有三通，養令成就，則過無明之塞，通五百由旬。
若作如此論通塞者，次第豎論六地、初地，動經劫數，塞乃得通。大經云：須陀洹者，八萬劫到，乃至支佛，十千劫到。到菩薩初發心住，此論圣位，何益初心行人者乎？
復次，約橫別論通塞者，如大品經云有菩薩從初發心即與薩婆若相應者，與空相應也。若初未相應，當用諦、緣、度檢一一心。若有三塞，破之令通；若有三通，養令成就，得過三百由旬。又云：有菩薩從初發心即能游戲神通，凈佛國土。此是出假之意。若初發心修假，亦用諦、緣、度檢一一心，破塞養通，過四百由旬。又云：有菩薩從初發心即能坐道場，成正覺。此即中意。若初發心修中，亦用諦、緣、度檢一一心，破塞養通，過五百由旬也。
如此說者，雖初心得論通塞，而三法各別。大論引三喻：一則步涉，二則乘馬，三則神通。步、馬兩行須知通塞，神通無礙，塞不能遮，山壁皆虛，何通可擇？初觀喻步，次觀喻馬，後觀喻飛，三義分張，亦非今所用也。
若豎論三觀：兩觀當地為通，望上為塞；若後一觀，勝下為通，隔小為塞。橫論三觀：當分為通，不相收為塞。法相淺深，任有通塞，況復於中起苦、集、無明、蔽等，是故皆塞，無復有通。
若一心三觀法相即破豎中之通塞，三觀一心破橫中之通塞，空即三觀，故破步涉山壁三百之通塞，假即三觀，破乘馬四百之通塞，中即三觀，破神通之通塞。良以一心能即空、假、中者，一切山河、石壁、眾魔、群道皆如虛空，一心三觀游之無礙，終不去下陵高，避山從谷，觸處諸塞皆通無礙，能過五百由旬，到於寶所，是名為通。通本對塞，既觸處如空，則無復有塞，無塞則無通。
若於無塞無通起苦、集、無明、障蔽者，非但失於神通，亦失馬步，能破如所破，字為非字，如彼蟲道偶得三觀之名，是蟲不知是字非字。
若於一一法、一一能、一一所皆即空即假即中，具諦、緣、度，是名無通無塞，雙照通塞，是為智者識字非字，亦名良醫知得知失。於無生門明識通塞者，於余法門亦如是。是為初心過五百由旬，應明六即義云云。
問：通塞、得失、字非字，為一為異？
答：此是一意，種種說耳。亦有差別。通、塞約解，得、失約行，字、非字約教。金光明云：正聞、正聽、正分別、正解於緣、正能覺了。知字、非字，是正聞、正聽，知得、失，是正分別、正解於緣，知通塞是正能覺了。雖此差別，同顯一致耳。
問：橫塞塞豎通不，豎塞塞橫通不，橫通通豎塞不，豎通通橫塞不？
答：一往然，二往不然。然者，無明即見思，何意非橫障？中智治一切，何不通橫塞？此是一往然義耳。若二往釋者，橫塞障近，不能塞豎通。橫通力弱，不能通豎塞。豎塞深遠，不作橫障。豎通對當別，不通於橫塞耳。
第六、明道品調適者。道品有四：一、當分；二、相攝；三、約位；四、相生。
一、明當分者，未必具品方能得道，三四二五，單七只八，當分是道，故云當依念處得道。又云是道場，又云是摩訶衍，念處既爾，余品亦然。是為當分道品，而非調停也。
二、明相攝者，如念處一法，皆攝諸品。引釋論文云：念處既攝余品，余品亦攝念處。是為相攝道品，亦非調停也。
三、約位者，如念處當其位，正勤是煖位，如意足是頂位，五根是忍位，五力是世第一位，八正是見諦位，七覺是修道位。此是約位，亦非調停也。
四、相生者，如修念處能生正勤，正勤發如意足，如意足生五根，五根生五力，五力生七覺，七覺入八正道，是為善巧調適。戒、定、慧等，皆名為正，清凈心常一，則能見般若。是為相生，亦是調適。
所以須此者，上來雖破法遍，識通塞，若不調停道品，何能疾與真法相應？真法名無漏，道品是有漏，有漏能作無漏方便。方便失所，真理難會。如釀酒法，酵煖得宜，變水成酒，麴糱失度，味則不成。大論云：三十七品是行道法，涅盤城有三門。三門是近因，道品是遠因，為是義故，應須道品調停也。
問：道品是二乘法，云何是菩薩道耶？
答：大論呵此問，誰作是語？三藏摩訶衍皆不作是說，那得獨云是小乘法？凈名云：道品善知識，由是成正覺。道品是道場，亦是摩訶衍。涅盤云：能修八正道者，即見佛性，名得醍醐。大集云：三十七品是菩薩寶炬陀羅尼。如此等經皆明道品，何時獨是小乘？
若大經云三十七品是涅盤因，非大涅盤因，無量阿僧只助菩提法是大涅盤因者，道品之外，無別有道品，如四諦外，無第五諦。一種苦集如爪上土，分別苦集有無量相，如十方土。直明一三十七品是涅盤因，復有無量三十七助道品名大涅盤因，云何無量？有四種道諦故，有十六門故。
又有漏道品欲界二十二，未到三十六，初禪三十七，皆有漏。道品如乳，三藏道品如酪，通教道品如生酥，別教如熟酥，圓教如醍醐。大經之文，義合於此，非道品外別有助法也。
或言三十七品是助道，或言是正道。大論云：是菩薩道。此文似正也。凈名云：道品善知識，由是成正覺。此文似助也。
又若言三十七品是有漏者，云何言七覺是修道？法華云：無漏根、力、覺、道之財。云何八正在七覺前？此應三句分別：一、三十七品皆有漏；二、皆是無漏；三、亦有漏亦無漏。如大論云修八正道，得初善有漏五陰。善有漏五陰即是煖法，煖法之前尚得修於八正道，云何修邪？初從師受法，系心憶念，名念處；為求此法，勤而行之，名正勤；一心中修，名如意足；五善根生，名根；根增長，名力；分別道用，名七覺；安隱道中行，名八正道。能如是修，得善有漏五陰。當知道品皆是有漏。皆是無漏者，即是見諦思惟所行道品，一向是無漏。法華之文，意在此也。
從來雖言有漏中得修八正、七覺等，未有文證。而毗婆沙云：若八正在七覺後，亦得是有漏，亦得是無漏。何以故？依八正入見諦，即是亦無漏。若八正在七覺前，一向是無漏，此則可解。引婆沙文，證成二意。又亦漏無漏即是對位意也。諸道諦三十七品今不具記，但明無作道諦三十七品成於一心三觀義也。
大品云欲以一切種修四念處者，念處是法界，攝一切法。一切法趣念處，是趣不過。華嚴云：譬如大地一，能生種種芽。地是諸芽種也。法華云一切種相體性，皆是一種相體性。何謂一種？即佛種相體性也。常途云法華不明佛性，經明一種，是何一種？卉木叢林種種喻七方便，大地一種即是實事，名佛種也。
今一念心起不思議，即一切種，十界陰入不相妨礙。若觀法性因緣生故，一種一切種，則一色一切色。若法性空故，一切色一色，則一空一切空。法性假故，一色一切色，一假一切假。法性中故，非一非一切，雙照一一切；亦名非空非假，雙照空假，則一切非空非假，雙照空假。九法界色即空即假即中亦復如是，是名身念處。
若觀法性受，法性因緣生故，一種一切種，一受一切受。法性受空故，一切受一受，一空一切空。法性受假名故，一受一切受，一假一切假。法性受中故，非一受非一切受，非空非假，雙照空假，則一切非空非假，雙照空假。九法界受即空即假即中亦復如是，是名受念處。
若觀法性心，因緣生法，一種一切種，一心一切心。法性空故，一切心一心，一空一切空。法性假故，一心一切心，一假一切假。法性中故，非一非一切，非空非假，雙照空假。九法界心亦復如是，是名心念處。
若觀法性想、行兩陰，因緣生法，一種一切種，一行無量行。法性空故，一切行一行，一空一切空。法性假故，一行一切行，一假一切假。法性中故，非一非一切，非空非假，雙照空假，一切非空非假，雙照空假。九法界行皆即空即假即中亦復如是，是名法念處。
如是念處，力用廣博，義兼大小，俱破八倒，雙顯榮枯，雙非榮枯，即於中間入般涅盤，亦名坐道場，亦名摩訶衍，亦名法界。兼廣之義，其相云何？
法性之色，實非是凈，而凡夫橫計為凈，是名顛倒；實非不凈，二乘之人橫計不凈，是名顛倒。今觀色種即空，一切即空，空中無凈，云何染著？是名凡夫計凈倒破，枯念處成，色種即假，一切皆假，分別名相不可窮盡。假智常凈，不為無知塵惑所染，云何滯空而取灰滅，言色不凈？是名二乘不凈倒破，榮念處成。是名八倒俱破，枯榮雙立。觀色本際非空非假，則一切非空非假。非空故，非不凈倒；非假故，非凈倒。非凈倒故，則非榮樹；非不凈倒故，則非枯樹。非枯非榮，則非二邊，無邊無中，乃名中間。佛會此理，故名涅盤，亦是非凈非不凈。八倒不生，名為涅盤。如是涅盤，名秘密藏。安置諸子秘密藏中，佛自住中，故言入也。
法性之受，本非是樂，而凡夫之人橫計為樂，是名顛倒；實非是苦，二乘之人橫計為苦。今觀受種即空，一切皆空，空中無樂，云何生染？則凡夫倒破，枯念處成，受種即假，一切皆假，以無所受而受諸受，名聞分別，不生厭畏，云何棄之？沈空灰斷，二乘倒破，榮念處成，是名二倒雙破。枯榮雙立，觀受本際即非空非假，非空故非枯，非假故非榮，邊倒不生，名為涅盤。中間理顯，名秘密藏。皆如上說云云。
法性之心，本非是常，凡夫橫計，是名常倒；法性實非無常，二乘橫計無常。今觀心種即空，一切即空，空中非常，云何謂心念念相續？是名凡夫常倒破，枯念處成，心即假名，一切悉假。心若無常，那得分別無量心相？是名二乘無常倒破，榮念處成。又心即非空非假，非空故，非無常；非假故，非於常；非榮非枯，邊倒不生，名入涅盤。中道理顯，名秘密藏，安置諸子，自亦入中云云。
法性之法，本非有我，凡夫之人橫計有我；本非無我，二乘之人橫計無我。今觀法性即空，一切皆空，空中無我，是名凡夫倒破，枯念處成。法性即假，一切皆假施設，自在不滯，我義具足，是名二乘倒破，榮念處成。觀法本際即非空非假，非空故，非無我；非假故，非於我；邊倒不生，名入涅盤。中間理顯，名秘密藏。
治倒法藥，其數有四。法性觀智，名之為念。一諦三諦，名之為處。一切即空，諸倒榮枯無不空寂；一切即假，二邊雙樹無不成立；一切即中，無非法界。秖一念心，廣遠若此。若能深觀念處，是坐道場，是摩訶衍，是雙樹間入般涅盤，始終具足，不須更修余法。若不入者，更研余品。
勤觀念處，名正勤。見思本起，名已生惡。觀於即空，令已生不生，故勤精進。塵沙、無明，名未生惡。觀即假即中，令未生不生，故勤精進。竭力盡誠行四三昧，遮此二惡。一切智，名已生善，此善易生，故言泥洹道易得也。道種智、一切種智，名未生善，此分別智難生。空智已生，勤加增長，中智未生，令得開發。三觀無間，秖為生此二智耳。是四正勤亦能悟道，故言一心勤精進，故得三菩提，不須余法。若不入者，當是不勤，心過散動。須入善寂，審觀心性，名為上定。於上定中，修如意足。
欲精進心思惟欲者，專向彼法，亦名莊嚴彼法。定中觀智，如密室中燈，照物則了，以照了故，斷行成就，修如意足。精進者，成就彼法，法性不動，而寂然精進，無間無雜，斷行成就，修如意足。心者，正住觀察彼法，一心中緣，制之一處，無事不辦，斷行成就，修如意足。思惟者，善能分別彼法方便，如此思惟，不令動散，定思惟故，斷行成就，修如意足。能如此修，定心而入，不須余法。若不入者，當修五根。
信三諦理是三世佛母，能生一切十力、無畏、解脫三昧，但念處修，不求余法，是名信根。進者，以信攝於諸法，信諸法故，倍策精進。念者，但念正助之道，不令邪妄得入，又此法者為精進所修，是法不忘，故名念根。定者，一心寂定而行精進，又此法為念所攝，是法不忘不動，故名定根。慧者，念處之慧為定法所攝，內性自照，不從他知，是名慧根。但修五根，亦能入道，成摩訶衍。若不入者，進修五力。令根增長，遮諸煩惱，名之為力。
信破諸疑，無能動者；精進除懈怠，如本所愿，皆得成就；念破邪想，不為煩惱所壞；定破散亂，遠離憒鬧，雖有所說，不礙初禪，善住覺觀，不礙二禪，心生歡喜，不礙三禪，教化眾生，不礙四禪，妨四禪法，不妨諸定，亦不舍定，亦不隨定，是名定力；慧破邪執，一切執、一切慧雙照具足，是名慧力。如是五力，名摩訶衍。若不入者，用七覺均調。
心浮動時，以除覺除身口之麤，以舍覺舍於觀智，以定心入禪。若心沈時，精進、擇、喜起之，念通緣兩處。修此七覺，即得入道。大論云：若離五蓋，專修七覺，不得入者，無有是處。若不入者，修八正道。
更以出世上上正見觀三諦理，以正思惟發動此觀。如法相說，自他俱益，即是正語。若黑業得黑報，白業得白報，雜業得雜報，非白非黑業得非白非黑報，約小乘作可解。今言沈空是黑業，出假是白業，兩兼是雜業，中道是非白非黑業，皆名邪命。若業能盡業，名為正業。依此而行，名為正業。正業不為二邊所牽。見他得利，心不惱熱，而於己利常知止足，是為正命。善入正諦，名正精進。心不動失，正直不忘，名正念。正住決定，名正定。因是八正道，即得入理。大經云：若有能修八正道者，即得醍醐。如是道品，非是對位，但於初心觀法性理，即得具足。
大論云：四念處中，四種精進，名四正勤；四種定心，名四如意足；五善根生，名為根；根增長，名為力；分別四念處道用，名為覺；四念處安隱道中行，名八正道。故知初心行道用三十七品，調養止觀四種三昧，入菩薩位。如此道品，是大涅盤近因，余諸道品，名為遠因云云。
今以譬顯此義。植種於地，芽觜初開，生根下向，枝葉上布，其花敷榮，結果成實。法性法界為大地，念處觀為種子，四正勤如抽芽，五根如生根，五力如莖葉增長，七覺如開花，八正如結果。結果者，即是入銅輪位，證無生忍，亦名至寶所，亦名入秘藏，亦名得醍醐，亦名見佛性，亦名法身顯，八相作佛。道品善知識，由是成正覺，此之謂也。
若通途釋道樹者，如大品明離三惡道，名葉益；得人天身，名花益；得四道果，名果益。此偏就空為釋耳。免二乘地，為葉益；得變通身，為花益；具道種智，為果益。此偏就假為釋耳。免二邊縛，為葉益；受法性身，為花益；證入佛性，為果益。此偏就中為釋耳。若總就三觀者，即空，名葉益；即假，名花益；即中，名果益云云。
復次，行三十七道品，將到無漏城，城有三門，若入此門，即得發真，謂空、無相、無作門，亦名三解脫門，亦名三三昧。
若從正見、正思惟入定，從定發無漏，是時正見智名大臣，正定為大王，從此得名，名三三昧。非智不禪，即此意也。若由正定生正見，從正見發無漏，是時正定為大臣，智慧為大王，從此得名，名三解脫。非禪不智，即此意也。或可三昧是伏道，解脫是斷道證道，或可定慧合故，三昧即解脫，解脫即三昧。
若三藏，以苦下空、無我是空門，滅下四行是無相門，集道下八行、苦下兩行是無作門。此十六行王臣等云云。
若通教，明苦集皆如幻化，即空門。古釋論本云：若觀極微色，則有十八空。今本云：若觀一端疊，則有十八空。疊是假名，極微是實法，以此為異，若得意者，假實皆空耳。若未入空，情想戲論計有空相，知空無空相，名無相門。空相雖空，猶計觀智。既無能所，誰作空觀？是名無作門。既無作者，誰起愿求？亦名無愿。此三三昧王臣云云。
若別教，明從假入空證真諦，名空三昧。二乘但證此空，猶有空相。菩薩知空非空，出假化物，無復空相，是名無相三昧。進修中道，無中邊相，亦不求中邊，名無作三昧。此三觀智王臣云云。
復次，別約出假意者，分別無量藥病悉是假名，假名無實，無實故空，是名空門。空尚無空相，況有假相？故名無相門。空假無相，亦不愿求，知病識藥，故名無愿。此出假智王臣云云。
別約圓者，名雖同前，意義大異。大論云：聲聞緣空，修三解脫。菩薩緣諸法實相，修三解脫。智者見空及與不空，此空不空亦名中道。若見此空，即見佛性。又二乘觀夢中十八事，夢中內事不可得，名內法空；夢外事不可得，名外法空；乃至夢中十八有不可得，名十八空。今圓觀眠法不可得，無內法。從眠所生一切內法皆不可得，名內法空。一切法趣此內空，眠無外法，從眠所生一切外法不可得，即外法空。一切法趣此外空，乃至眠法十八種有不可得，名十八空。一切法趣十八空，歷十八緣，名十八空，但是一空。方等云大空、小空皆歸一空。一空即法性實相，諸佛實法。大品云獨空也。如前觀無明四句不可得，一空一切空，不見四門分別之相，非緣非真，無誰所作，王臣云云。如是空即無相、無作及一切法，一切法亦如是，當知一解脫門即三解脫門，三解脫門即一門。
又四門中皆修三解脫，互無障礙。如此三門，意非次第，別雖次第，皆緣實相，又異通教，通緣空理，復異三藏，三藏緣四諦智。故知三脫及與道品節節有異，須善識之。
又華嚴日出先照高山，偏多四榮；鹿苑三藏偏多四枯；方等、般若多調枯以入榮，引小而歸大；鶴林施化已足，於榮枯中間而入涅盤。為極鈍難化，來至雙樹，始復畢功。利根明悟，處處得入，如身子等，於法華中入秘密藏，得見佛性。所以涅盤遙指，八千聲聞於法華中得記作佛，如秋收冬藏，更無所作，約此一番施化早畢，不俟涅盤。
又云：誰能莊嚴娑羅雙樹？即舉舍利弗六人。又別舉如來若見佛性，能莊嚴雙樹，於其中間而入涅盤。身子六人既能莊嚴，豈不見佛性，於其中間入於涅盤？聲聞尚爾，諸菩薩等處處得入，其義可知。若入涅盤，成五解脫，不即六法，不離六法，三佛性意云云。
第七、助道對治者。釋論云三三昧，為一切三昧作本也。若入三三昧，能成四種三昧。根利無遮，易入清涼池，不須對治。根利有遮，但專三脫門，遮不能障，亦不須助道。根鈍無遮，但用道品調適，即能轉鈍為利，亦不須助道。根鈍遮重者，以根鈍故，不能即開三解脫門；以遮重故，牽破觀心。為是義故，應須治道對破遮障，則得安隱入三解脫門。大論稱諸對治是助開門法，即此意也。
夫初果圣人，無漏根利，見理分明，事中煩惱猶有遮障，不名善人。斯陀含侵五下分，亦非善人。雖非善人，實非凡夫。若世智斷惑，雖無事障，實非圣人。如此兩條尚須助道，況根鈍遮重而不修對治，云何得入？助道無量，前通塞意中約六蔽明遮，宜用六度為治，以論助道。
若人修四三昧，道品調適，解脫不開，而慳貪忽起，激動觀心，於身命財守護保著，又貪覺緣想，須欲念生，雖作意遮止，而慳貪轉生，是時當用檀舍為治。修三昧時，破戒心忽起，威儀麤獷，無復矜持，身口乖違，觸犯制度，凈禁不淳，三昧難發，是時當用尸羅為治。修三昧時，瞋恚悖怒，常生忿恨，惡口兩舌，諍計是非，此毒障於三昧，是時當修忍為治。修三昧時，放逸懈怠，恣身口意，縱蕩閑野，無慚無愧，不能苦節，如鉆火未熱，數數而止。事儢之人尚不辦世務，況三昧門？是時應用精進為治。修三昧時，散亂不定，身如獨落，口若春蛙，心如風燈，以散逸故，法不現前，是時應用禪定為治。修三昧時，愚癡迷惑，計著斷常，謂有人、我、眾生、壽命，觸事面墻，進止常短，不稱物望，意慮頑拙，非智黠相，是時當用智慧為治。
諸蔽覆心，亦有厚薄：薄者心動，身口不必動；厚者身口動，心必先動。內病既強，其相外現。若用對治，得去是病所宜。若對治不除，當依四隨回轉助道。如治一慳，或樂修檀，或不樂修檀，或善心生，或不善生，或修檀慳破，或不破，或修檀助開，或不開，當善巧斟酌，或對或轉，或兼或第一義云云。修余治亦如是。於助六度，但作一事解，不能助道。當觀此助不思議攝一切法，如後說。
有人言：說六是通教，說十是通宗。此不應爾。大經明六度是佛性，大品云是摩訶衍。一度尚攝諸法，何況六耶？若得開合之意，則無去取。如禪有愿智力，開出泥滓波羅蜜；有神通力，開出婆羅波羅蜜。定守禪度也。般若有道種智，開出漚和俱舍羅；又有一切種智，開出闍那波羅蜜。一切智守本，受般若之稱，離則為十，束即為六，豈得以廣略而判大小耶？
今明六度助道攝諸法盡。略明攝諸道品，調伏六根，十力、四無所畏、十八不共法、六通、三明、四攝、四辯、陀羅尼、三十二相、八十隨形好等，及一切法。云何攝諸道品？諸道品中各有舍覺分，正為檀攝。
若三藏舍覺分，雖不入理，亦是舍身命財。大論云慈、悲、喜，於眾生有益，舍何所益？舍能具足六度，廣利眾生，是名大益。又舍如膏油，能增五度光明，故知檀度攝舍覺分也。
若通教舍覺分，舍身命財，如幻如化，三事皆空，此舍覺分亦為檀度所攝也。
若別教舍覺分，舍身命財中無知，此舍亦為檀度所攝也。
若圓教舍覺分，舍十法界色身，舍十法界連持之命，舍十法界依報。如是身命財皆不入二邊。何以故？財名六塵，若計六塵可舍，有前人可與，己身能施。如此施者，即入六塵有邊；若三事皆空，即墮無邊。今觀財即空，不入有；觀財即假，不入空。不二之舍，與生死後際等。離老、病、死，得不壞常住。有邊是生死，屬前際；空邊是涅盤，屬後際；是二皆空，悉不可得，故稱為等。離老死者，前際空故；離分段老死，後際空故；離變易老死，二死永免，故言離也。得不壞常住者，即是中道法性，諸佛所師。以法常故，諸佛亦常，此常住財無能毀損，常住之身無能系縛，常住之命不可斷滅，成就究竟檀波羅蜜以自莊嚴。故金剛般若云：初、中、後日分悉以河沙身布施，不如受持般若一四句偈。當知理觀圓舍，乃會道品，檀度所攝也。
如此道品舍覺分，理觀深微，而不存事行。三藏中事施雄猛，剜燈救貿，國城妻子，而理觀全無毫末。兩皆有過。今明事檀，助破慳蔽，進成理觀，豈可相離？
若人雖解實相圓舍之觀，撫臆論行，涉事慳克，保護財物，一毫不舍，辭憚勞苦，稱筋計力，不能屈己成他，貪惜壽命，豈能諍死讓生？觸事吝著，鏗然不動，但解無行，如是重蔽，何由可破？三解脫門何由可開？
今於道場，苦到懺悔，生決定心，起大誓愿，舍身命財，決無愛惜，自行此檀，又以教他，贊嘆檀法，隨喜檀者。立此誓已，稱十方佛，為證為救。
心若真實，無欺誑者，能感如來放檀光明，照除慳蔽。思益等云云。以蒙光故，與諸道品舍覺相應，須一一釋出之。事理既圓，能畢竟檀舍，財同糞土，身比毒器，命若行云，棄三如唾。慳障既破，治道義成，便得解脫。若無因緣，寄之行道，應有利益，舍若遺芥。是為事油助增道明，開三脫門，得見佛性。若不能爾，無助治之益。
若如上修，即應得悟。設不悟者，應自思惟，理觀道品，有正業、正語、正命，此屬尸羅所攝。
若三藏正業等，乃是慎護威儀，不破、不缺、不穿、不雜。通教正業等，不得身口，即事而真，乃是隨道、無著等戒。別教正業等，乃是智所贊、自在等戒。圓教正業等，皆觀法性，即是具足等戒。凈名云：其能如此，是名奉律。即此意也。
理觀之戒，即心而備。雖作此解，身口多虧，或今生麤獷，或先世遮障未得懺悔，覆我三昧，脫門不開。思是事已，當自悲愍，深生改革。從今日始，斷相續心，誓持禁戒，事無瑕玷，護持愛惜，如保浮囊，終不全身而損戒也。毒龍輸皮全蟻，須陀摩王失國獲偈，自戒化他，贊法贊者，大誓不動，稱佛名字，為證為救。心誠感佛放凈戒光，能令毀禁者凈戒光觸，時二世罪滅，即與理觀正業相應，一一須釋出之。事理既圓，畢竟持戒，入三脫門，見於佛性，是名助油以增道明。
如上修戒，若不入者，當復思惟，是諸道品各有念根、念力、念覺分、正念等，即是忍義羼提所攝。若三藏正念等，是伏忍。通教正念等，是柔順忍。別教正念等，是無生忍。圓教正念等，是寂滅忍。
若人念力堅強，瞋恚之賊則不得入。而得入者，或因無念，或念不強，而瞋蔽得起。或今世起，或前世起，或瞋同行外護，或瞋現事，或追緣昔嫌，或初起屑屑，或初即隆盛。若恣瞋毒，傾蕩無遺。設不自在，如蛇自嚙。瞋障百千法門，豈得恣之而不呵責？當知但有理解，未有忍力。
既知是已，深生改悔，發大誓愿，卑如江海，穢濁歸之；屈如橋梁，人馬踐之。當耐勞苦，猶如射垛，眾箭湊之。無恨無怨，如富樓那被罵，喜免手；乃至被刃，喜疾滅。無辜惱者，忍力轉盛，如揩金磨鏡。羼提仙人強輭俱安，自忍化他，贊法贊者，大誓不動，稱十方佛，為證為救。佛放忍光，二世瞋障重罪銷滅，得與事理諸念相應，於諸違境，忍力成就。是為事油助增道明。
若如上修，而不入者，當復思惟，四種道品各八精進，為毗梨耶所攝。
大論云前三易成，不須精進；後二難成，必須精進。精進故，得三菩提。阿難說精進覺，佛即起坐。如大施抒海，乃可相應。而今放逸，倚臥縱緩，忘失本心，無復進力，雖在道場，雜諸惡覺，名之為污。日不如日，名之為退。退則非進，污則非精，何能契理？或先世懈怠，罪障覆心，如穴鼻無鉤，狂醉越逸。初、中、後夜不克己競時，薳復遷延，穭度日月。
當發誓愿，刻骨銘心，身命許道，推死在前，無量劫來唐愛護惜，今求三昧，決定應舍。以夜繼晝，呵責過患，行法匪懈，端直其身，無復難心苦心。設有病惱，不以為患。一生不克，歷劫不休，自進化他，贊法贊者，稱十方佛，為證為救。感佛進光，得與理觀八進相應。若與三藏相應，即成生生精進；通相應，即成生不生精進；別相應，即成不生生精進；圓相應，即成不生不生牢強精進，開涅盤門，見於佛性。是為事油助增觀明。精進有通體、別體云云。
若如上修，不得悟者，當自思惟，理觀道品各有八定，為禪度所攝。但是解心，實未證得。雖言根本，事定不成，乃至雖言無作定，首楞嚴不成。若無定者，平地顛墮。或二世散動，三昧不開。為是義故，一心決果，初、中、後夜身端心寂，疲苦邪想若起疾滅，自禪教他，贊法贊者，大誓不動，盡命為期，乃至後世不證不止，稱十方佛，為明為救。感佛定光，散動障破，事禪開發，與四觀相應。
大論釋禪度，先列諸禪法；次明無所得，顯波羅蜜相；後廣釋九想、八念等，皆於禪中開出。諸禪法甚多，今但取五門為助道也。
若禪思時，心多覺觀，遍緣三毒，當用數息為治。數若不成，即知心去，去即追還，從初更數，防散錄心，此為良治。以心住故，或發欲界定，乃至七依定皆能入，若不得般若方便，成凡夫法；若得方便，成摩訶衍。故請觀音云：若數息心定，毛孔見佛住首楞嚴，得不退轉。是為數息開解脫門，即與三藏八定相應，乃至與無作八定相應，是為事油助增道明。
若緣女色，耽湎在懷，惑著不離，當用不凈觀為治。觀所愛人初死之相，言語適爾，奄便那去，身冷色變，蟲膿流出，不凈臭處，穢惡充滿，捐棄塚間，如朽敗木。昔所愛重，今何所見？是為惡物，令我憂勞。既識欲過，婬心即息。余八想亦治婬欲。大論云多婬者，令觀九想。於緣不自在，令觀背舍。緣不廣普，令觀勝處。不能轉變，令觀十一切處。若有怖畏，令修八念。皆以不凈為初門，悉治婬火，開解脫門，與四種八定相應，助油增明云云。
若攀緣瞋恚，當用慈心為治。上忍度是通治，今別約慈無量心。余三心或是樂欲等云云。悲無量為對治者，緣眾生苦深，起愍傷，欲拔其苦，緣此心入定，與悲相應。慈者，想眾生得樂，緣此心入，與慈定想應。喜心者，想眾生得樂，生大歡喜，緣此心入，與喜定相應。舍心者，舍愛憎想，住平等觀，緣此心入，與舍定相應。得此四定者，於諸眾生，瞋無從生。下更廣說。
若攀緣邪倒，當用因緣觀治之。毗曇以界方便破我，今因緣破我。三世破斷常，二世破我，一念破性。此定若成，即與理觀相應，助開涅盤門。
若睡，障道罪起，即用念佛觀治之，緣於應佛無相之相。緣相分明，破障道罪，見十方佛，與理觀相應，開涅盤門。
若如上修而不入者，或非其宜，當自思惟，理觀之中具四念處、慧根、慧力、擇喜覺分、正見、正思惟，如是十法，智度所攝。
此是理觀，此解不明，由於二世愚癡迷僻，昏覆精神，故令三昧不顯。應當改革，發大誓愿，令事觀明了，破四顛倒。諦觀此身，從頭至足，但是種子不凈，乃至究竟五種不凈，所謂是身攬他遺體，吐淚赤白二渧和合，托識其中，以為體質，是名種子不凈。居二藏間，穢濁浹潤，乍懸乍壓，或熱或冷，七日一變，十月懷抱。若六皰成就，形相具足，日月已滿，轉向產門。大論云此身非化生，亦非蓮華生，但從尿道出。此處卑猥，底下廝惡，是名住處不凈。
既生出已，眠臥糞穢，乳哺將養，自小之大，耳貯結聹，眼流眵淚，鼻孔垂膿，口氣常臭，頭垢重沓，如薄糞泥，䏶腋酸汗，如淋尿灑，衣服著體，即如油涂，是名自相不凈。
其中唯有屎尿之聚、膿聚血聚、膏髓等聚，大腸小腸、肪&#;腦膜，筋纏血涂，惡露臭處，蟲戶所集，盡海水洗，不能令凈。論云此身不如摩羅延山，能出栴檀，自小至大，性是不凈，譬如糞穢，多少俱臭，是名自性不凈。
一旦命終，假借還本，風去火冷，地壞水流，蟲噉鳥啄，頭手分離，盈流於外。三五里間，逆風聞臭，惡氣腥臊，沖人鼻息。惡色黮瘀，污人眼目，劇於死狗，是名究竟不凈。
如是五種，皆是實觀。非得解觀，那忽於中計以為凈，好衣美食愛護將養，摩頭拭頸，保此毒身，譬如蜣蜋丸麤糞穢。人亦如是，愛重此身，至死不厭，不可搪觸。養此身故，造種種罪。若知過患，始終不凈，能破凈倒也。
又復當知四大成身，二上二下互相違返，地遏水，水爛地，風散地，地遮風，水滅火，火煎水，更相侵害。如篋盛四蛇，癰瘡刺箭，常自是苦，有何可樂？加以饑渴寒熱，鞭打系縛，生老病死，是為苦苦。四大相侵，互相破壞，是為壞苦。念念流炎，是為行苦。於下苦中橫生樂想，若見苦相分明，如瘡中刺，介介常痛，不於此身生一念樂倒。
又復當觀過去無明善惡諸業驅縛心識，偪入胎獄，如系鳥在籠，欲去不得。心識亦爾，籠以四大，系以得繩。心在色籠，無處不至。業繩未斷，去已復還。籠破系斷，即去不反，空籠而存。此壞彼成，出籠入籠，印壞文成，無一念住。
又風氣依身，名出入息。此息遷謝，出不保入。毗曇云：命是非色非心法。大集云：出入息，名壽命。一息不返，即名命終。比丘白佛：不保七日，乃至不保出入息。佛言：善哉！善修無常。又觀諸業猶如怨家，如烏競肉。經云剎那起惡，殃墜無間。促促時節，尚成重業，何況長夜惡念，業則無邊。業如怨責，常伺人便，若正償此責，余業不牽，償稍欲畢，余業爭撮，去住無期。無常殺鬼不擇豪賢，危脆不堅，難可恃怙，云何安然規望百歲？四方馳求，貯積聚斂，聚斂未足，溘然長往。所有產貨，徒為他有。冥冥獨逝，誰訪是非？或出家人知解溢胸，或精進滅火，而不悟無常。諺云：可憐無五媚，精進無道心。此之謂也。
若覺無常過於暴水、猛風、掣電，山、海、空、市，無逃避處。如此觀已，心大怖畏，眠不安席，食不甘哺，如救頭然。白駒烏兔日夜奔競，以求出要，豈復貪著世財，結構諸有，作無益事，造生死業耶？頓絕羇鎖，超然直去，如野干絕透，爭出火宅，早求免濟，是為破常倒。