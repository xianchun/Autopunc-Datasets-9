禪林之有疏語，非佛制也，亦非祖制也，但此土有僧以來，引群生以歸佛海，其間表事陳情，則必有藉于疏，故疏之為用，其來已久。在唐宋時，叢林中特重是職，非才學兼優者，莫與其選。入明以來，僧中堪此職者實鮮，但因襲陳文腐語，茍且應酬而已。
予昔在眾日，每任是職，苦于無舊可因故，率多杜撰應酬，積之既久，不覺成帙。有好事者，謬相珍重抄錄以傳，蓋三十余年矣。近見俞君時篤，乃為鏤板于武林，而泉南諸善友亦復繼武林而殺青焉。不過謂其事雖細而用實難，廢辭雖鄙而意亦可達，此諸君流通之意也。若諸大叢林中必有奇杰之士，啟口盡珠珹二行筆成風云，又安用此哉？漫題數語，以引其首。
