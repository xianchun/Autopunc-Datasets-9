佛告寂意菩薩：善男子！其後復過無量無邊阿僧只劫，此界轉名選擇諸惡，爾時，大劫名善等蓋世，亦五濁。東方去此五十四天下，彼閻浮提名盧婆羅，以愿力故，生於彼中，作轉輪圣王，主四天下，号虛空凈，教諸眾生安住十善及三乘中。我於爾時布施一切，無所分別。是時，多有無量乞兒來從我乞種種珍寶、金銀、琉璃、頗梨、錢貨、青琉璃珠、大青琉璃火珠、摩尼，所有珍寶，少不足言，乞者無量。
我於是時即問大臣：如是珍寶，從何處生？
大臣答言：是諸龍王之所示現。雖有此寶，惟供圣王，不能廣及如是乞者。
我於爾時作大誓愿：若我未來於五濁中厚重煩惱，人壽百歲，必定成阿耨多羅三藐三菩提，所愿成就，得己利者，作大龍王，示現種種珍寶之藏於此，選擇諸惡世界，在在處處四天下中，於一一天下七返受身；一一身中，示現無量百千萬億那由他等珍寶之藏；一一寶藏，縱廣正等一千由旬，各各充滿。種種珍寶，如上所說，給施眾生，如我在此一世界中精勤用意。如是次第，遍十方如河沙等五濁惡世無佛國土，於一一佛土一一天下七返受身，乃至如上所說。
善男子！我作如是善愿，爾時，天人有百千億在虛空中，雨種種華，而贊我言：善哉！善哉！一切布施，汝今已得如心所愿。善男子！爾時，大眾聞虛空凈王諸天作字，号一切施，聞是事已，各各相謂：我等今者應往乞求難舍之物，若能舍者，可得名為一切布施；如其不能，何得稱為一切施也？是時，諸人各各從王乞索後宮夫人、婇女及兒息等。時轉輪王聞是事已，心大歡喜，隨其所索，悉皆與之。是時，諸人復更相謂：如是妻子皆是易舍，非難事也。今當從王乞身支節，若能舍者，真可得名能舍一切。
爾時，諸人往大王所，於是眾中有乞兒，字青光明，受持狗戒，向轉輪王作如是言：大王！若是一切施者，唯愿施我此閻浮提。我時聞已，心大歡喜，尋以香水洗浴其人，令著柔軟上妙衣服，以水灌頂，紹圣王位，持閻浮提，即以施之。復作是愿：如我以此閻浮提施，是因緣故，成阿耨多羅三藐三菩提，所愿成就，得己利者，是閻浮提所有人民皆當承順奉敬此人以為王者。復令此人壽命無量，作轉輪王。我成阿耨多羅三藐三菩提已，當與授記一生當得補佛之處。
有婆羅門，名曰盧志，復來從我乞其兩足，我聞是已，心生歡喜，即持利刀，自斷二足，持以施之，施已發愿：愿我來世具足當得無上戒足。有婆羅門，名曰牙，復來從我乞索二目，我聞是已，心生歡喜，即挑二目，持以與之，施已發愿：愿我來世當得具足無上五眼。未久之間，有婆羅門，名凈堅牢，復來從我乞索二耳，我聞是已，心生歡喜，尋自割耳，持以施之，施已發愿：愿我來世當得具足無上智耳。未久之間，有尼乾子，名想，復來從我乞索男根，我聞是已，心生歡喜，尋即自割，持以施之，施已發愿：愿我來世成阿耨多羅三藐三菩提，得馬藏相。未久之間，復有人來，從我乞索其身血肉，我聞是已，心生歡喜，即便施之，施已發愿：愿我來世具足無上金色之相。未久之間，有婆羅門，名曰蜜味，復來從我求索二手，我聞是已，心生歡喜，右手持刀，尋斷左手，作如是言：今此右手不能自割，卿自取之。作是施已，復發愿言：愿我來世具足當得無上信手。
善男子！我截如是諸支節已，其身血流，復作愿言：因此施故，必定成阿耨多羅三藐三菩提，所愿成就，得己利者，其余身分，重得受者。爾時，非圣不知思義，諸小王等及諸大臣皆作是言：咄哉愚人！如何自割身體支節，令諸自在，一旦衰滅，其余肉摶復何所直？是時，大臣即持我身送著城外曠野塚間，各還所止。時有無量蚊虻蠅等，唼食我血，狐、狼、野干、鵰鷲之屬，悉來噉肉。我於爾時命未斷間，心生歡喜，復作愿言：如我舍於一切自在及諸支節，乃至一念不生瞋恚及悔恨心。若我所愿成就，得己利者，當令此身作大肉山，有諸飲血噉肉眾生，悉來至此，隨意飲噉。作是愿已，尋有眾生悉來食噉，本愿力故，其身轉大，高千由旬，縱廣正等五百由旬，滿千歲中，以此血肉給施眾生。我於爾時所舍舌根，令諸虎、狼、鵄、梟、鵰鷲，食之飽足，以愿力故，復生如本，假當聚集，如耆闍崛山。作是施已，復作是愿：愿我來世具足得成廣長舌相。
善男子！我時命終，在閻浮提以本愿故，生於龍中，作大龍王，名示現寶藏。即於生夜示現百千億那由他種種寶藏，自宣令言：今是分中，多有寶藏，其中具足諸珍異物、金銀乃至摩尼寶珠。是諸眾生聞是唱已，各各自恣取諸寶物，隨意所用，用已具足，行十善道，發阿耨多羅三藐三菩提心，或發聲聞、辟支佛心。我於爾時在龍王中七返受身，壽命七萬七千億那由他百千歲，示現無量無邊阿僧只寶藏與諸眾生。爾時，安住無量無邊阿僧只人於三乘中，勸令具足行十善道，以種種無量珍寶滿眾生已，復發愿言：愿我來世具足當得三十二相，如是第二天下亦復七生作大龍王，乃至遍滿選擇世界，在在處處諸四天下悉作如是無量利益。乃至十方無量無邊無佛世界，一一佛界，一一天下亦復七生作大龍王，壽命七萬七千億那由他百千歲，示現如是無量無邊阿僧只寶藏亦復如是。善男子！汝今當知！是謂如來為菩薩時，深重精進求三十二相之因緣也。
善男子！如來為菩薩時所行精進，除上八人，過去世中更無能及。若過去無者，當知未來諸菩薩等亦復不能如是勤行深重精進，如我所行。善男子！復過無量無邊阿僧只劫，此界轉名珊瑚池，劫名華手。是時無佛，其世五濁，我於是中作釋提桓因，名善日光明。觀閻浮提，見諸眾生轉行惡法，我時即化為夜叉像，其形可畏，下閻浮提，住諸人前，諸人見我，皆生怖畏，而問我言：欲何所須？愿速說之。我時答言：唯須飲食，更無所須。其人復問：欲食何等？我復答言：唯煞於人，噉其血肉，汝等若能盡其形壽持不煞戒，乃至正見，發阿耨多羅三藐三菩提心，若發聲聞、緣覺心者，我即不復食噉汝等。
善男子！我於爾時常作化人，以供食飲。爾時，眾生見我如是，倍生怖畏，悉皆盡形受不煞戒乃至正見，或發阿耨多羅三藐三菩提心，或發聲聞、辟支佛心。我勸如是閻浮提內一切眾生修行十善，住三乘已，復作誓愿：若我必成阿耨多羅三藐三菩提，所愿成就，得己利者，復當勸此四天下人，令行十善道，乃至遍滿此之世界，在在處處四天下中，以如是相貌令諸眾生行十善道，勸化發於三乘之心，如是遍滿一世界已，乃至十方無量無邊阿僧只等五濁惡世無佛國土亦復如是。
善男子！我於爾時發是愿已，一切成就，於珊瑚池世界化作可畏夜叉之像，調伏眾生，令住十善及三乘中，如是遍於十方無量無邊阿僧只等五濁惡世無佛國土，作夜叉像，調伏眾生，令行十善，住三乘中。我於往昔恐怖眾生，令行十善，住三乘中，以是業因緣故，今得坐於菩提樹下，欲成阿耨多羅三藐三菩提。時天魔波旬與諸大眾來至我所，欲得壞亂我菩提道。
善男子！略說我為菩薩之時檀波羅蜜。善男子！諸大菩薩甚深法忍、微妙摠持、解脫三昧，我於爾時悉未得之，唯除二身有漏五通。我於爾時作此大事，令無量無邊阿僧只人安止住於阿耨多羅三藐三菩提，無量無邊阿僧只人安止住於辟支佛乘，無量無邊阿僧只人安止住於聲聞乘中，況復兼得供養諸佛，如一佛世界微塵數等一一佛邊所得功德，數如大海諸水渧等，供養無量聲聞、緣覺、師長、父母、五通神仙亦復如是。如我昔者為菩薩時，自以血肉供給眾生，如是大悲，今諸羅漢悉無是心。
爾時，佛告寂意菩薩摩訶薩言：善男子！如我今者以佛眼見十方世界，如一佛土微塵等諸佛世尊般涅盤者，皆悉是我昔所勸化初發阿耨多羅三藐三菩提心行檀波羅蜜乃至般若波羅蜜者，未來之世亦復如是。
善男子！我今見此東方世界無量無邊阿僧只等諸佛世尊，今現在世，轉正法輪，亦是我昔初勸令發阿耨多羅三藐三菩提心行六波羅蜜者，南、西、北方，四維、上下亦復如是。
善男子！東方去此八十九億諸佛世界，彼有世界，名曰善華，是中有佛，号無垢功德光明王如來、應、正遍知、明行足、善逝、世間解、無上士、調御丈夫、天人師、佛、世尊，今現在為眾生說法。彼佛亦是我昔所勸初發阿耨多羅三藐三菩提心，令行檀波羅蜜乃至般若波羅蜜。東方復有妙樂世界，是中有佛，号阿閦如來；復有閻浮世界，是中有佛，号日藏如來；復有世界，名樂自在，是中有佛，号樂自在音光明如來；復有世界，名曰安樂，是中有佛，号智日如來；復有世界，名勝功德，是中有佛，号龍自在如來；復有世界，名善相，是中有佛，号金剛稱如來；復有世界，名江海王，是中有佛，号光明如來；復有世界，名不愛樂，是中有佛，号日藏如來；復有世界，名離垢光明，是中有佛，号自在稱如來；復有世界，名山光明，是中有佛，号不可思議王如來；復有世界，名聚集，是中有佛，号大功德藏如來；復有世界，名華光明，是中有佛，号光明意相如來；復有世界，名和熾盛，是中有佛，号安和自在見山王如來；復有世界，名善地，是中有佛，号知像如來；復有世界，名曰華晝，是中有佛，号眼凈無垢如來。
善男子！如是東方無量無邊阿僧只等現在諸佛為諸眾生轉法輪者，未發無上菩提心時，我初勸其令發阿耨多羅三藐三菩提心，又復引導將至十方，在在處處佛世尊所，隨所至處，修行安止檀波羅蜜乃至般若波羅蜜，使得授阿耨多羅三藐三菩提記。
爾時，東方善華世界無垢功德光明王佛師子之座，及其大地六種震動，有大光明，雨於種種妙寶蓮花，彼諸菩薩見是事已，心生驚疑，怪未曾有，即白佛言：世尊！何因緣故，如來之座如是震動？我等昔來未曾見是。
其佛即告諸菩薩言：善男子！西方去此八十九億諸佛世界，彼有國土，名曰娑婆，是中有佛，号釋迦牟尼如來，今現在為四部眾說本緣法。彼佛世尊為菩薩時，初勸化我發阿耨多羅三藐三菩提心，復引導我至諸佛所，初令我行檀波羅蜜乃至般若波羅蜜。我於爾時，隨所至處，即得初受阿耨多羅三藐三菩提記，彼佛世尊釋迦牟尼即是我之真善知識，今在西方，處在大眾，為諸四部說本緣經。是彼如來神足力故，令我所坐師子座動。善男子！汝等今者誰能至彼娑婆世界，問訊彼佛起居輕利？
時諸菩薩各白佛言：世尊！此善華世界諸菩薩等，皆得神通，於諸菩薩，功德自在。今日清旦見是大光，其光悉從諸佛世界來至於此，大地時時六種震動，雨種種華，見是事已，有無量百千萬億諸菩薩等，欲以神力往娑婆世界，見釋迦牟尼佛供養恭敬，尊重贊嘆，并欲諮受解了一切陀羅尼門，然各不知娑婆世界釋迦牟尼所在方面。彼佛尋伸金色右臂，於五指頭放於種種微妙光明，其光即照八十九億諸佛國土，至娑婆世界。時諸菩薩因光得見娑婆世界有諸菩薩摩訶薩等充滿側塞，復有諸天、龍、神、乾闥婆、阿修羅、迦樓羅、緊那羅、摩睺羅伽等，滿虛空中。見是事已，白佛言：世尊！我今已得見彼世界，知其方面，并見菩薩諸天大眾彌滿其土，間無空處。釋迦如來不觀我等，說微妙法。彼佛告諸菩薩大士：善男子！釋迦如來以清凈無上佛眼遍觀一切，無不見者。善男子！娑婆世界所有眾生，在地處空，一一皆言釋迦如來獨觀我心，為我說法。善男子！彼釋迦如來以一音聲，為諸種種異類說法，眾生各各隨類得解，非以異音為多人說。彼土眾生，或事梵天，見如來身為梵天像而得聞法。若事魔天、釋天、日月、毗沙門天、毗樓羅叉、毗樓博叉、提頭賴吒、摩醯首羅，如是種類，八萬四千，隨其所事，各見其像，而得聞法，生獨為想。是時，會中有二菩薩，一名羅睺電，二名火光明。爾時，無垢功德光明王佛告二菩薩：善男子！汝今可往娑婆世界，汝持我聲，問訊釋迦牟尼世尊，起居輕利，氣力安不？
時二菩薩即白佛言：世尊！我見彼佛一切世界大眾云集在地，虛空充滿，側塞其間，無有空缺之處，若我等往，當住何處？時佛告言：諸善男子！莫作是語。言彼世界無止住處，所以者何？彼所住處，寬博無邊。彼佛所有無量功德不可思議，以本愿故，悲心廣大，乃令無量諸眾生類入於佛法，受三歸依，然後為說三乘之法；復說三戒，示三脫門；復拔無量無邊眾生於三惡道，安止令住三善道中。
善男子！又一時中，釋迦如來成無上道，未久之間，為欲調伏諸眾生故，在毗陀山因臺娑羅窟七日七夜結加趺坐，三昧正受，入解脫樂佛身。爾時，遍滿是窟，間無空處，乃至四寸。過七日已，十方世界有十二那由他菩薩摩訶薩至娑婆世界，住其山邊，欲見釋迦牟尼如來，供養恭敬，尊重贊嘆，啟受妙法。
善男子！爾時，如來於所住處，以大神足令其窟舍寬博無量，悉得容受十二那由他菩薩摩訶薩。諸菩薩等，既得入已，見其窟舍廣博嚴事，有諸菩薩以師子游戲自在神足供養於佛，一一菩薩於化寶座而坐聽法。
善男子！彼佛神力，其事如是，是諸菩薩得聞法已，尋從坐起，頭面禮佛，右遶三匝，各各還歸本佛世界。其去未久，窟還如故。彼四天下第二天主釋提桓因，名憍尸迦，其命將終，必定當墮畜生道中，以是事故，心生恐懼，與八萬四千諸忉利天俱共來下，詣因娑羅窟，欲見如來。時有夜叉，名曰王眼，即其窟神，在外而住。爾時，帝釋以佛力故，作是思惟：今我當使乾闥婆子般遮旬先至佛所，以妙音聲贊詠如來，當令世尊從三昧起。
善男子！釋提桓因思惟是已，即令乾闥婆子般遮旬彈琉璃琴，以微妙音，其音別異，有五百種，以贊如來。善男子！是般遮旬當贊佛時，爾時如來即復轉入相三昧中，以三昧力故，於此世界作大神力，令諸夜叉、羅剎、乾闥婆、阿修羅、迦樓羅、緊那羅、摩睺羅伽、欲色界天悉來，聚集其中。若有憙聞妙音，隨意得聞，心大歡喜；或有憙聞贊嘆佛者，聞贊嘆已，心生歡喜，於如來所，轉生尊重恭敬之心；或有眾生，憙聞樂音，即得聞之，聞已歡喜。
爾時，釋迦牟尼如來尋從定起，示諸大眾娑羅窟門，釋提桓因尋至佛所，頭面禮足，卻住一面，白佛言：世尊！我於今者，當坐何處？時佛報曰：憍尸迦！汝之眷屬但入聚集，我今當拓此娑羅窟，令極寬博，悉使容受此十二河沙等大眾眷屬，皆令得坐。
爾時，釋迦牟尼如來於大眾中，以一妙音，敷演正法，令八萬四千諸根眾生隨所樂聞。眾中或有學聲聞者，聞聲聞法，即有九十九億眾生得須陀洹果；若有修學緣覺乘者，即便得聞緣覺之法；若有修學大乘法者，純聞大乘。乾闥婆子般遮旬等上首之眾，十八那由他得不退轉於阿耨多羅三藐三菩提；未發心者，或發無上菩提之心，或發緣覺，或發聲聞。爾時，釋提桓因恐怖即除，增壽千歲，得須陀洹果。
善男子！釋迦如來以神力故，能作如是廣博無邊，說法音聲亦復如是，亦無一人能尋彼佛音聲，齊限彼佛方便無量無邊所化眾生，無有能知如是方便。
善男子！彼佛色身亦無量無邊，無有人能得其身量，見其頂者。善男子！如是大眾，若欲得入彼佛腹中，悉亦容受，既入腹已，復有欲得其腹邊者，無有是處，然如來腹，亦不增減。若眾生類，皆共和合，欲往來者，於一毛中，悉無罣閡，乃至天眼，亦無能得一毛孔邊，其毛孔亦不增不減。彼佛世尊，其身如是無量無邊。
善男子！彼佛世界亦無量無邊。善男子！假使十方如一河沙等世界，所有眾生入彼世界，亦得容受。何以故？彼佛初發菩提心時，所作誓愿，無量無邊。善男子！置是一河沙等世界眾生，乃至十方千河沙等世界眾生，入彼世界亦得容受。如其本相，不增不減。善男子！釋迦如來初發無上菩提心時，欲得具足一切智故，發大誓愿，是故今者所得世界無量無邊。善男子！釋迦牟尼以是四法，諸佛世尊所不能及。
善男子！汝今持此月光明無垢凈華，往於西方，如目所見娑婆世界，并持我聲，問訊彼佛：起居輕利，氣力安不？爾時，無垢功德光明王佛取月光無垢凈華與二菩薩而告之曰：汝今乘我大神通力，往彼世界。爾時，會中有二萬菩薩白佛言：世尊！如是！如是！我等今當乘佛神力，往彼世界，見釋迦如來，供養恭敬，尊重贊嘆。
彼佛告曰：善男子！汝等宜知是時。時二菩薩與二萬大士乘佛神力，發善華界，一念之頃，忽然來到娑婆世界耆闍崛山，在如來前，長跪叉手，前白佛言：世尊！東方去此八十九億佛之世界，彼有世界，名曰善華，是中有佛，号無垢功德光明王佛，今現在與諸菩薩摩訶薩等，大眾圍繞，贊嘆世尊無量功德，作如是言：娑婆世界有釋迦牟尼如來，今現在為諸大眾轉正法輪。彼佛世尊為菩薩時，初勸化我發菩提心，以是因緣，我於爾時尋得發於無上道心，我發心已，復勸修集六波羅蜜，乃至如來以是四法，諸佛世尊所不能及。是故彼佛以此月光明無垢凈華供養世尊，問訊如來：起居輕利，氣力安不？
善男子！東方妙樂世界阿閦如來所坐之處師子之座亦六種動，亦有無量諸大菩薩見是事已，白佛言：世尊！何因緣故，如來所坐師子座處如是震動？如上所說一切，東方亦復如是。爾時，東方無量無邊阿僧只等諸大菩薩皆來到此娑婆世界，悉持月光明無垢凈華見佛，供養恭敬，尊重贊嘆。善男子！如是東方無量諸佛皆遣諸菩薩稱贊於我。
善男子！我今見此南方去此世界，過一河沙等諸佛國土，彼有世界，名離諸憂，是中有佛，号無憂功德如來，今現在說法；復有世界，名閻浮光明，是中有佛，号法自在師子游戲如來；復有世界，名安須彌，是中有佛，号道自在娑羅王如來；復有世界，名功德樓王，是中有佛，号師子吼王如來；復有世界，名珍寶莊嚴，是中有佛，号八臂勝雷如來；復有世界，名真珠光明遍照，是中有佛，号珍寶藏功德吼如來；復有世界，名天月，是中有佛，号火藏如來；復有世界，名栴檀根，是中有佛，号星宿稱如來；復有世界，名曰稱香，是中有佛，号功德力娑羅王如來；復有世界，名曰善釋，是中有佛，号妙音自在如來；復有世界，名頭蘭若，是中有佛，号娑羅勝毗婆王如來；復有世界，名月自在，是中有佛，号光明自在如來；復有世界，名善雷音，是中有佛，号妙音自在如來；復有世界，名寶和合，是中有佛，号寶掌龍王如來；復有世界，名垂寶樹，是中有佛，号雨音自在法月光明如來。如是南方無量無邊阿僧只等現在諸佛，悉是我昔為菩薩時，初可勸發菩提心者，是諸世尊師子座處亦皆震動。彼諸佛等亦各贊嘆我之功德，亦遣無量無邊阿僧只等諸大菩薩持月光明無垢凈華，悉來至此娑婆世界耆闍崛山，見佛禮拜，供養恭敬，尊重贊嘆，卻坐一面，次第聽法。
善男子！我今復見西方去此七萬七千百千由旬佛之世界。彼有世界，名寂靜，是中有佛，号曰寶山，今現在為諸四眾說微妙法；復有勝光無憂佛、音智藏佛、稱廣佛、遍藏佛、梵華勢進佛、法燈勇佛、勝音山佛、稱音王佛、梵音王佛，如是西方無量無邊阿僧只等諸佛世尊，亦是我昔為菩薩時，初可勸發菩提心者，是諸世尊師子之座亦皆震動。彼諸佛等亦各贊嘆我之功德，亦遣無量無邊阿僧只等諸大菩薩持月光明無垢寶華，悉來至此娑婆世界耆闍崛山，見佛禮拜，供養恭敬，尊重贊嘆，卻坐一面，次第聽法。
東北去此百千那由他佛世界，彼有世界，名無垢，是中有佛，号離熱惱增毗沙門娑羅王如來，有二菩薩，一名寶山，二名光明觀。復有壞諸魔佛、娑羅王佛、大力光明佛、蓮華增佛、栴檀佛、彌樓王佛、堅沉水佛、火智大力佛。如是無量諸佛如來，乃至北方、四維、上下皆亦如是。
爾時，釋迦牟尼如來以大神力，為欲容受如是眾故，即一一變來會者身，極令微細，如亭歷子。娑婆世界虛空及地，彌滿側塞，間無空處，乃至一毛。時諸眾生，各不相見，亦復不見大小諸山。須彌山王、大小鐵圍，二國中間幽冥之處，及上諸天所有宮殿，下至不見金剛地際，唯除一人，佛世尊也。
爾時，釋迦牟尼如來復入遍虛空斷諸法定意三昧，令此無量月光凈華悉入一切身諸毛孔，一切大眾悉皆自見。爾時，眾生都不憶念佛色身相，唯見毛孔有妙園觀，其園觀中有諸寶樹，其樹復有種種莖葉華果茂盛，種種寶衣，天幡幢蓋、天冠寶飾、真珠瓔珞，所有莊嚴，譬如西方安樂世界。是諸大眾見是事已，復作思惟：今我當往游觀彼園。爾時，唯除三惡眾生及無色天，其余所有一切大眾，皆從毛孔入如來身，處園而坐。
爾時，如來還舍神足。時諸大眾各各還得如本相見，各相謂言：如來今者為在何處？
爾時，彌勒菩薩告諸大眾：汝等當知！我今與汝等悉在如來身分之中。爾時，大眾即見如來身之內外，尋自覺知與無量大眾集聚共處如來身中，復相謂言：我等為從何處得入，誰將導我令入是中？
彌勒菩薩復告之曰：諦聽！諦聽！如來今者現大神通，變化之力，復為利益我等大眾，將欲說法，仁等今當一心專念。
爾時，大眾聞是語已，長跪合掌，受教而聽。爾時，世尊以一切行門而演說法，何等名為一切行門？出生死淤泥，入八圣道，具足成就，得一切智。善男子！有十專心發於菩提，能入是門。何等為十？一者、欲令眾生悉得解脫，回向隨喜故；二者、發大悲心，攝眾生故；三者、欲度未度，精勤修治無上法船故；四者、欲解未解者莊嚴觀，脫於虛妄顛倒故；五者、欲師子吼無所畏怖莊嚴觀，於諸法性無我故；六者、欲隨所到一切世界，心無分別，善學諸法，同十喻故；七者、欲得光明莊嚴世界，修治戒聚，令清凈故；八者、成就莊嚴如來十力，具足一切波羅蜜故；九者、成就莊嚴四無所畏，如說而作故；十者、莊嚴十八不共之法，隨所聞法，悉得無余不放逸故，是名十法專心發於無上菩提，則能入是一切行門，即得不退無上菩提無相行門、智道行門，一切法無我，心無思惟，不生不滅，是名菩薩不退轉地。以是故，非退、非不退、非斷、非常、非定、非亂。說是法時，如來腹內八十億河沙等菩薩摩訶薩得不退轉於阿耨多羅三藐三菩提，不可數菩薩摩訶薩得諸三昧甚深法忍，悉從如來身毛孔出，心大驚怪，嘆未曾有，即於佛前，頭面著地，為佛作禮，起已，忽然各還十方本佛世界。復聞釋迦牟尼如來所演音聲，過十方無量無邊阿僧只等諸佛世界，無諸障閡，是諸菩薩雖還彼界，續聞如來所演音教、章句、義味無所減少，如在佛前近聽無異，身亦如是，遍諸十方無量世界，亦有無量無邊阿僧只菩薩、聲聞，亦見毛孔出入無礙。如是第二乃至一切，一一毛孔出入無礙，十方世界亦如是。
爾時，大眾從釋迦如來毛孔中出，頭面禮佛，右繞三匝，住於佛前，以種種音聲而贊嘆佛。爾時，欲界、色界、諸天雨種種華、涂香、末香、幢幡、瓔珞、微妙技樂供養如來。
爾時，會中有一菩薩，名無畏等地，長跪叉手，前白佛言：世尊！如是大經，當名何等？云何奉持？佛告無畏等地菩薩：是經當名解了一切陀羅尼門，亦名無量佛，亦名大眾，亦名授菩薩記，亦名四無所畏出現於世，亦名一切諸三昧門，亦名示現諸佛世界，亦名猶如大海，亦名無量，亦名大悲蓮華。
無畏等地菩薩摩訶薩復白佛言：世尊！若有善男子、善女人受持是經，讀誦通利，為他人說，乃至一偈，得幾所福？
佛告無畏等地菩薩：我已先說所得福德，今當為汝更略說之。善男子、善女人若有受持是經，讀誦通利，為他人說，乃至一偈，於後五十歲中，乃至有能書寫一偈，所得功德，勝諸菩薩十大劫中行六波羅蜜。何以故？諸天、魔、梵、沙門、婆羅門、夜叉、羅剎、龍、乾闥婆、阿修羅、迦樓羅、緊那羅、摩睺羅伽、拘辦荼、餓鬼、毗舍遮、人及非人，有瞋恚心者，聞是經已，即得清凈，柔軟歡喜，而離諸病，忿怒怨賊、種種斗諍，消滅一切暴風惡雨，病者得愈；饑渴者，得飽滿，受諸快樂，和合相順；瞋恚之者，能令忍辱；怖畏者，無所畏怖，受諸歡樂；有煩惱者，令離煩惱，能令善根一切增長，能拔惡道所有眾生，能示三乘出要之路，能得甚深法忍、三昧、陀羅尼門，能與眾生作大利益，能坐道場金剛之座，能破四魔，能示一切助菩提法，能轉法輪，無圣財者，能令具足，能令無量無邊眾生入無畏城，以是因緣，能持此經，讀誦通利，為他人說，乃至一偈。若後末世五十歲中，乃至有能書寫一偈，得如是等無量無邊福德之聚，是故我今說如是經。如是大經，當付囑誰？誰能於後五十歲中護持是法？誰能與諸在在處處不退菩薩宣說令聞？誰復能為行非法欲、惡貪、邪見、不信善惡有果報者演布是教？
爾時，大眾皆知佛心。於時有一大仙夜叉，名無怨沸宿，坐於眾中。爾時，彌勒菩薩摩訶薩即從坐起，將是夜叉至於佛所。是時，如來告是夜叉大仙：汝今當受是經，乃至末後五十歲中，為不退菩薩乃至不信善惡報者演布是教。
爾時，夜叉即白佛言：我於過去八十四大劫中，以本愿故，作仙夜叉，修行阿耨多羅三藐三菩提。爾時，教化無量無邊阿僧只人安止於四無量心，復令無量無邊眾生不退轉於阿耨多羅三藐三菩提。世尊！我今當為未來之世一切眾生作擁護故，於後末世五十歲中受持是經，乃至從他聞四句偈，要當讀誦，悉令通利，流布與人，令不斷絕。佛說是經已，寂意菩薩、諸天大眾、乾闥婆等、人及非人，皆大歡喜，頭面作禮，退坐而去。