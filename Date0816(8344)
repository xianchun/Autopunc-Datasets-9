禪凈二門，分袒各幟，幾同敵國矣。慈覺賾禪師有營田開庫之喻，各隨所好，皆得如心。此亦方便和會之談耳。二物可會，若本非二，和會奚為？夫禪有如來禪、祖師禪，祖師禪且置。佛語禪那，華言靜慮，所謂八禪八定也。念佛三昧曰一心不亂，都攝六根，凈念相繼，非靜定耶？且念佛與唱佛不同：唱者，口也；念者，憶也。母憶子，子憶母，口乎？心乎？所念之佛，旃檀耶？閻浮檀金耶？毗首羯磨所作耶？應身耶？報身耶？法身耶？過去佛耶？現未佛耶？凈土在西方耶？舉足下足即道場耶？
觀經金口所宣，而曰是心作佛，是心是佛，故觀心即觀佛也，觀佛即念佛也。極而言之，念本無念，佛亦無佛，能念空，所念亦空。如來禪即祖師禪也。故大勢至念佛無生，觀世音反聞自性，二菩薩似各一圓通，而同在安養，左右彌陀，接引東土，明乎即凈即禪，眾圣一揆。而後來釋子分張門戶，譬之祖宗房屋原只一間，而子孫于中壁夾斷，插籬種棘，不相往來，其為執迷顛倒極矣！
或難言：三圣接引，則凈土在西方明矣，得無與自性惟心之旨相矛盾乎？余曰：彌陀者，眾生之彌陀也；眾生者，彌陀之眾生也。極樂者，彌陀之惟心也；惟心者，眾生之極樂也。故識自性惟心之旨，謂西方有彌陀可，謂東土皆彌陀亦可，謂法報身是佛可，謂丈六劣應身與毗首羯磨所作是佛亦可，謂念過去佛可，謂念現來一切佛亦可，而又何禪凈之分別為耶？蓮宗寶監一書，乃廬山優曇和尚所集，標真正譌，尋香討根，實凈土之指南也。因屬楞嚴白法師刻而傳之，而僭為之引。
蓮宗寶監一部，發明佛祖念佛三昧，已蒙諸尊宿善知識題跋印證。來詣大都，禮拜罽賓國公班的答師父主盟佛法，得奉法旨教，般若室利長老、賢耶那室利闊羅羅司丞，於至大元年十月十一日至隆福宮，今上皇帝潛龍時分，月海怯薛第一日親捧蓮宗寶監，啟奉令旨教刊板印行者，敬此即於大都明理不花丞相施到無量壽法王寺內鏤板已，遂畢工。所集洪因，端為祝延皇帝圣壽萬安，皇太后、皇后齊年，太子諸王千秋，文武官僚高增祿位，皇圖永固，佛日增輝，凡曰見聞，同成佛道。
按經中說，西方世界，國名極樂，其土有佛，號阿彌陀，巍巍蕩蕩，超太古皇，不令不申，自然而化。瓊池金地，不染一塵，樹林水鳥，皆演苦空。佛愿力故，攝彼群情，一念相應，即登金臺。雖下下品，亦胎華蓮。雁門尊者，社結勝流，策勳凈業，是以念佛之道唱行於世。迨今千年，謂之蓮宗也。去古已遠，法流成弊，邪道混淆，微旨曖昧。由是優曇和尚乘宿愿力，痛嗟正宗，奮真實心，探尋要旨，編次本末，剖分偽真，定為十門，名曰寶監，齎赴大都，咨扣罽賓班的答灌頂國師，證無叢脞，契合佛經，乃為聞奏，欽遇皇上金輪皇帝，圣通佛慧，道合天心，至照無私，獎稱曰善教，刊板印行，載上書，乞復教。上可之，頒降圣旨，遍行各省，洗佛日重光於圣世，起祖風載振於虎溪，策精進而勿荒，發闡提而必信，悟覺花開於心地，顯佛性存於本源，咸知極樂之歸，悉稟無為之化。明教上仁宗正宗論，息辟佛之議於當時；優曇獻皇上寶監編，復蓮宗之教旨於今日。雖年代相遠，蓋事實相符，其名同芳而不萎，其功并垂而不朽矣。
夫心性役乎塵勞煩惱，而不為塵勞煩惱之所汩沒，如蓮生淤泥，而不因淤泥染污其質，故直指之為蓮也。心性通乎三乘諸法而不為三乘諸法之所凌奪，由宗分支派而不因支派忘失其本，故念佛之為宗也。心性虛空，含育萬有，譬海中四珠，出無盡藏，故標之為寶也。心性明凈，照了色象，喻一鏡當臺，能辨妍丑，故名之為監也。
優曇和尚，浙之丹陽蔣氏，家世事佛積善。生而敏銳，弱冠則厭俗緣，投簪薙發。初參龍華寶山慧禪師，一見器之，誡其歷叩諸老之門，琢磨淘汰，達心凈土，見性彌陀，深惜祖道湮微，述集念佛警要，目之曰蓮宗寶監，言言破惑，井井有條。天童東巖圓應日禪師見而證之曰：善哉！善哉！如是！如是！繼之，京都開法於法王禪寺，道合灌頂國師，捧寶監而上奏，金輪興正宗而下頒玉旨。忘軀為法，異世龜監，開導人天，續佛慧命，實僧中寶。正本齊末，統眾歸宗，不舍悲愿，融真混俗，示火中蓮，振復東林遠公祖師已墜之風于千古之下，所謂廬山蓮宗寶監者，豈徒言哉？宿師名德公大人跋贊品題，備于卷末。後之修凈業者披閱是集，洞明佛祖旨趣，弘揚斯道，垂之無窮，其功詎可比量也耶？延佑改元甲寅孟夏前婺之明智崇勝禪寺比丘大中德合再拜，為之敘云。
夫真法界性，生佛平等而無異無同；妙覺明心，染凈混融而非一非二。然則塵塵凈土，他方此界皆為極樂之邦；念念彌陀，蠢動含靈盡是法身之佛。蓋為情生智隔，想變體殊，心隨生住異滅之變遷，境有坑坎堆阜之高下，所以凈剎穢方，苦樂有異，眾生諸佛，凡圣不同。是致六趣茫茫，匍匐九居之內；四生浩浩，升沈三界之中。從迷入迷，由苦入苦，動經塵劫，無解脫期，故我佛開方便門，教以念佛三昧，指有凈土為歸向焉。
所謂念佛三昧者，梵語佛陀，此云覺者，自覺、覺他、覺行圓滿，故名曰佛。如睡夢覺，如蓮花開，為令有情返照回光，凈念相繼，久久純熟，惑盡障除，一念不生，前後際斷。悟此覺性，內無能念之心，外無所念之境，能所兩忘，生佛無二，故曰念佛。
梵語三昧，此云正定，謂思專想寂，神智明妙也。經云：若念佛者，當知此人則是人中芬陀利華。東晉遠公祖師因聽彌天法師講般若經，豁然大悟，入於無量甚深三昧，游止廬山，與高僧朝士結緣修行，故云諸教三昧，其名甚眾，功高易進，念佛為先。因以蓮宗名其社焉。師乃著，蓋發揚此理也。天臺智者判教，謂觀無量壽經為大乘終實之教，以三觀澄心者，蓋顯念佛之旨也。法照尊者禮文殊而求指，蓋指此法也。省常禪師結凈行緣，宰相名卿皈向同修者，蓋此道也。長蘆賾禪師結蓮花勝會，感普賢、普慧二菩薩入會，蓋證明此道也。慈照宗主以本愿力示現世間，發廣度心，引權就實，隨機化導，蓋欲令利根鈍根俱悟此道也。集白蓮懺，開四土圖，以信、行、愿為資糧，以戒、定、慧為樞要，蓋立此念佛正宗也。宋高宗御書蓮社二字，蓋崇此法門也。
欽惟大元，普天一統，諸國來朝，人心樂善。廬山東林禪寺東巖圓應日禪師欽奉圣旨，住持道場，修營梵宇，集諸賢傳，乃追古而整宗綱；架大法橋，名宗遠而開祖道。一十八載，提唱宗乘之外，常以念佛三昧開導人天。
至元壬辰秋，赴慶元路育王山廣利禪寺請，而遜席于開先，悅堂誾禪師相繼住持。元貞元年正月，述明居士燕覺道破衣和尚欽奉圣旨，勑白，熙熙長樂太平時。
卵、胎、濕、化，飛、走、蟲、魚，皆未來諸佛之流，或過去多生父母。至於顒顒怖死，汲汲貪生避苦而樂其身，此情一等求安而養其命，斯理萬均，何乃聲哀哀而牽上刀砧，眼盻盻而驅就死地。或張羅亙野，布網連山，火逐嶺以高低，煙隨處而疏密，疾電之鷹爭舉，追風之馬競前。猿睹箭以魂飛，雁看弓而膽落，解頭陷腦之酸難抵，洞胸徹骨之痛奚禁？況斯等共稟五行，俱含四象，同沾佛性，共有神明，何乃陳此肉山，樹茲炮烙，充其口腹，美彼心肝？殊不知斷其命者，是出佛身之血，食其肉者，寧非父母之身？造殺害之深尤，斷慈悲之種性，生前福壽，暗消磨，死後沈淪刀山劍樹，還作雞豬魚兔次第填償。至於宰割烹炮，因果相似，諦觀食肉，可謂寒心，縱售易於屠門，亦難逃於重罪。菩薩寧當破骨，終不食噉眾生，是以白兔焚身而仙人不顧也。草尚不拔，肉豈容嘗？遠彼庖廚，有聞聲不忍之訓；養他出賣，同口殺心食之尤。大圣垂慈，所以制戒永斷殺生，其德大也，修凈土人故當持守。可謂不貪香餌味，始是碧潭龍。
夫大乘玄要，元不離於一心；凈業正因，必先修於十善。斷身口七重之罪，七行斯成；滅意識三毒之根，三學自備。彌陀經內，求凈土者之所當修；華嚴經中，離垢地者乃能親證。人天至於有頂，以十善為受生之緣；聲聞以至佛乘，由十善為入道之本。弗遵佛制，墮三涂之要門；縱得人身，獲二種之惡報。不修，乃十不善道；奉持，為十戒法門。實乃凈土鎡基，普勸常修此行，是菩薩之法苑，宜令安住其中，可以至無畏大城，可以登不退轉地，功德詎可思量？佛子所以當學。
擬步玄途，洗心大道，深信世間因果，究明出世根源，將窮其源，必在其要，要而在用者，其於心法乎！心也者，彌綸於萬行，會通於群數。蓋以心無常法，乘善惡而迭用，以罪福為影響，故因果不相違。是知涉境而動，謂之因；動而生識，謂之緣。緣起則有業相，隨有業則果報定矣。是以善行惡行，世間之因也；三界六道、九有四生，世間之果也；念佛法門，出世間之因也；九品化生，凈土成佛，出世間之果也。於上因果，心中明了，故不樂著世間之法，於出世間法，心行不違，念念不忘於凈土，心心不離於彌陀。何以知其然？如今是因，臨終是果，應知因實，果則不虛。
夫善惡二輪，苦樂二報，皆三業所造，四緣所生，六因所成，五果所攝。若一念心瞋恚、邪婬，即地獄業；慳貪不實，即餓鬼業；愚癡闇蔽，即畜生業；我慢貢高，即修羅業；堅持五戒，即人業；精修十善，即天業；證悟人空，即聲聞業；知緣性離，即緣覺業；六度齊修，即菩薩業；真慈平等，即佛業。
若心凈，則香臺寶樹，凈剎化生；心垢，則丘陵坑坎，穢土受形。皆是等倫之果，能感增上之緣。是以離自心源，更無別體。維摩經云：欲得凈土，但凈其心。故知一切歸心，萬法由我，欲成凈果，但行凈因。
又當知闡提邪見，定應墮千劫泥犁，誹謗撥無，即此是邪魔眷屬。觀報應之若是，如影如形；信因果之歷然，可驚可懼。所謂苦瓠連根苦，甜瓜徹蒂甜。
既慕西方，當求了義。暗中有寶，無燈照，終不自知；古鏡埋塵，不揩磨，豈能光顯？調和三業，體究一心，恭奉真文，研味圣意，深入法源之底，洞探諸佛之機，理路豁通，心花發現。不見道：倚松之葛，上聳千尋，附托勝因，方能廣益。譬夫桂生高嶺，云露方得泫其華；蓮出綠波，飛塵不能污其葉。雖蓮性自潔，而桂質本貞，良由所附者高，則微物不能累，所憑者凈，濁類不能沾。
夫以卉木無知，尚猶資善而成至善；人倫有識，得不因心而證佛心？豈不聞智者誦法華，見靈山之未散；圭峰讀圓覺，忽心地以開通。達本情忘，普庵契華嚴之旨；應無所住，六祖悟般若之宗。觀先德而可遵，豈今人而不學？可謂渡河須用筏，到岸不須船。
夫學佛初門，大悲是菩薩正轍；利他要行，勸進乃凈業勝因。晉社群賢，愿祈生於安養；十方海眾，忻出離於娑婆。痛嗟生死之難逃，堪嘆無常之期速，可不景行前哲，導彼後昆哉？勸一人二人，以至多人，是佛門之法施；念一佛二佛，以至萬佛，趣樂土之玄猷。日課千聲佛名，積月至年，則有三十六萬聲佛，積而不迨，亦幾於佛地乎；日行小善一事，積月至年，則有三百六十善事，積而不迨，亦幾於君子乎。
為愚為小人而不通懺悔，同禽獸者，良由不學，亦無勸進之人也。經言：若人以四天下七寶供養佛及菩薩、緣覺、聲聞，得福甚多，不如勸人念佛一聲，其福勝彼。此世尊之勸進也。語云：己欲立而立人，己欲達而達人。此仲尼之勸進也。
勉爾同盟，熏淘凈行，或正月、五月、九月為一集，或半年、一年、三年為一期，深植善根，普皆回向，常為道侶，更互相資。一人退惰，則協力提攜；一人舍凡，則遞相照顧。雖不能弘教利物，亦可以溫故知新。豈不見施人一錢，人稱受惠？益人一語，彼豈無知？
財施，則濟一世之貧；食施，則濟一日之命；法施，則令人出世，其功德詎可比倫？財施如燈，止明一室；法施如日，遍照大千。吝法而不勸修，累劫沈於黑獄；推己而行化導，現生則是阿彌。敢冀運慈，遞相勸發，以斯悲愿，結此凈緣，拔滯溺之沈流，出輪回之捷徑，齊登樂土，圖報佛恩，可謂未度者令度矣。