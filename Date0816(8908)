我不識彌勒何許人，現示何世，明州人傳言：這胖和尚，吃酒吃肉，布袋自隨，生大輕慢，以紙包屎物示人云：這是彌勒內院的，這是兜率陀天的。意氣薰布，惑亂此方女男。
前莆田令好沒來繇，與渠往來，容通消息。當時幸不遇我，遇我則問：渠是甚麼？待他放下布袋，叉手向前，便驀頭一棒。
他問：過在甚處？
又與一棒曰：打破布袋了。管教渠無言可答，且教他那十七八個小孩子都哭啼叫腦痛痛去也。咄！
圣人觀眾生心是般若智，生死海是涅盤城，昧而不知，速須道破。念慈氏受釋尊之記，當末世開度生之方，繇是降兜率，游四明，觸處建光明幢，逢人施甘露味，以布袋為佛事，以小子現童真，四儀神變莫測，六時妙化無窮。登禪窟者，死偷心於絕解之處，活神機於難辯之時，是故拈花悟旨，響應千古，笑談垂手，針芥相投。俾放下布袋，默契玄宗，政不待言，思而得者，教外別傳之旨也。噫！余以為補處，老僧贅千百載之剩語耳。
吾聞圣賢之道，當人自具，豈假緣求？只因塵勞自閉，彼岸自迷，平白地屈陷於生死之中，飄泊於輪回之際。且阿逸多氏，釋尊授記佛乘，囑付佛事，故修途萬品，總攝一宗，即妄顯真，就事明理，納諸佛法，叩於袋中，運無量神通於掌內，直欲將諸人無始劫來業識因緣，今日要於和盤翻轉，截卻生死根源，徹悟無生性智，即達全體彌陀，惟心凈土，只爭迷悟一著耳。故傳云：即個心心心是佛，十方世界最靈物，縱橫妙用可憐生，一切不如心真實。誠哉斯語也！
甬上達真居士包士瀛，百登讀彌勒傳，與常寂和尚談禪得趣，輒撰數言，書於瑤光第一閣。