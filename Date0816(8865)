復次，頌言：
苦法不知故，余斷及作證，
修習亦復無，即無四圣諦。
釋曰：若不知苦，即斷集、證滅、修道不成，謂有定性故。彼斷、證、修而悉無體，云何當有四圣諦果？彼知苦等諸所作用而亦不成，此復云何？謂以定性有所得故，彼復何能有其果邪？於三摩地中，若有定性，亦無所取，果無體故，無住果者，亦無修者，如是亦無八種圣人，故無僧寶。
復次，頌言：
若無四圣諦，即無有法寶，
以無法僧故，云何當有佛？
復次，頌言：
不以菩提緣，佛墮無緣過；
不以佛為緣，菩提還成過。
釋曰：若佛與菩提自體可成者，即互相無因待性故。
復次，頌言：
若佛有自體，無菩提可成，
無菩薩修行，亦無得果者。
復次，頌言：
不空何所作？自體所作無，
法非法亦無，果亦無所有。
釋曰：何所以邪？謂離法非法故。
復次，頌言：
因法非法故，是即有其果，
法非法若生，不空何有果？
釋曰：若法生已，彼即空故，譬如幻人。如汝所執，非唯汝自破於成就，亦破一切。故頌遣言：
汝亦破世間，一切所行相，
以破空義故，復壞於緣生。
復次，頌言：
若破於空義，即無法可作，
此何能發起，無作有作者？
復次，頌言：
世間眾物類，老少等變異，
若自體不滅，有定性為常。
釋曰：此即諸物分位離於世間而有所成，謂以定性有所得故，此亦還成別異過失。若尒，即應世出世間所證勝法未得者得，以無差別故，此即盡苦邊際，諸有作用及斷煩惱而悉不有謂執不空而有所成。故下頌言：
若見緣生義，見非見相應，
即能見苦集，滅道諦亦然。
釋曰：謂以世俗、勝義二諦相因待故，如是乃能見四圣諦。若知諸法皆無自性，譬如幻人，但依世俗見有生滅，此即是為見於苦諦。若見諸法猶如幻中云雨等相，於勝義諦而無自性，於世俗分見諸行因，此即是為見於集諦。若法因滅，觀於寂靜，此即是為見於滅諦。若法能見向滅道性，此即是為見於道諦，此如是等於聲聞乘中，謂見諦理。若於大乘法中見諦理者，如經中說：寶跡菩薩白妙吉祥菩薩言：若了一切法無生，是為知苦；若見一切法無住，是為斷集；若悟一切法畢竟寂滅，是為證滅；若見一切法無性，是為修道。
復次，有人引前頌言：
若一切法空，無生亦無滅，
無斷無所證，云何成涅盤？
釋曰：彼宗意者，謂內外物體一切皆有。若不有者，彼諸煩惱及名色等，而悉是空，如空花等。今此所說，由斷煩惱，證得有余、無余涅盤。若不尒者，即彼名色與無余依而有相違。又復此中汝言空者，斷與證滅，而亦不成；若欲成證彼涅盤者，如有說言，勝義諦中亦非無證，是故斷所得滅而證涅盤。如是應知，以不空故，即有所得。
論者言：如我所說，亦無相違，如幻證滅故，於世俗智境，此即不滅。謂無始因緣展轉有生，諸行所起生滅分位皆如幻焰。若言不空，即無法可成，是故亦復不得涅盤。故頌遣言：
若一切不空，無生亦無滅，
無斷無所證，云何成涅盤？
釋曰：若法自體而不壞者，即彼斷滅亦悉不有，此中如實，若言諸法無自體者，如是乃有涅盤可證，此亦難見。由此應知，若能解了生滅分位皆悉是空，不生不滅，由彼空故，即有生滅，此非不空，有過失故。若一切法空所成者，即前所說，破散無體應如是有，有體、無體二法一處，即有相違。由如是故，空義若成，即無生滅。
復次，頌言：
無退亦無得，不斷亦不常，
不滅亦不生，此說為涅盤。
釋曰：勝義諦中亦不說有涅盤可得，或有說言涅盤有體，或有說言涅盤無體，或言涅盤二俱無生，此如是等，皆非實說。故下頌言：
若涅盤有體，即墮老死相，
涅盤非老死，而無老死法。
釋曰：此即有體，證成有體。何所以邪？離體無成故，如石女子，是義應知，若涅盤無體，此復云何？故下頌言：
若涅盤有體，涅盤即有為，
此乃無有法，而是無為者。
釋曰：此即隨前頌說，次復云何？故下頌言：
若涅盤有體，云何名無取？
若法體是有，何法無取邪？
釋曰：畢竟說者，涅盤若有所成體法，此即而復何名無成？謂無少法，於無體中而有所取。今此所說，以無取故，名為涅盤。
復有人言：如所說涅盤，應無取中有涅盤邪？故頌答言：
若涅盤有體，無體當何有？
涅盤有體故，無無體可成。
釋曰：無所得故，此中無體是即證成比量無體，今此遮遣善等諸體，而悉不有，體不成故。若以無體而成，有體此亦不成，此說有體，亦云何有？若言無者，此復云何？若或意謂涅盤有體，或謂無體，此即非是無體可成。
復次，頌言：
若涅盤無體，云何名無取？
非無體可有，涅盤即無取。
釋曰：無體不可取故，乃有無取。
復次，頌言：
有體有生死，即有往來相，
因彼無取故，即說為涅盤。
釋曰：因其取故，施設有生，即有差別，皆是世俗，非勝義諦。
復次，頌言：
佛大師所說，斷有及非有，
勝義無無體，此即成涅盤。
復有人言：若彼有無共成涅盤，應非過失邪？故頌答言：
若有無二法，共成涅盤者，
彼有無二法，解脫性不成。
釋曰：有無二法俱不成故，此復云何？故下頌言：
涅盤有無成，云何得無取？
而彼有無相，二因取故成。
復次，頌言：
若有無二法，共成涅盤者，
涅盤是無為，有無是有為。
釋曰：此即互相有體可取，是故有體、無體。若離相者，即非涅盤；若有、無二法有自體者，亦非涅盤，一是有體，一是滅體，二俱無體。所以者何？謂以涅盤有體、無體悉不可說。
復次，頌言：
若有無二法，共成涅盤者，
彼二非一處，如明暗不俱。
釋曰：互相違故，同異不合故，何處有體邪？
復有人言：如我所解，非有非無，是涅盤邪？故頌答言：
非非有非無，而成於涅盤，
彼有無二法，無能成所成。
釋曰：此若已遣有體、無體，此復何說非有非無？謂彼有、無二法自體無所成故。
復次，頌言：
若非有非無，而成涅盤者，
此有何可說，亦有何可取？
釋曰：此中遮遣彼有無等，無所作故。今此證成二法無體，有何可說？
論者言：或有異意，於佛如來徧一切處，無礙智中執有無者。下頌遣言：
如來涅盤後，不說有與無，
俱有及俱非，如來悉不說。
釋曰：如來滅後及見在時，即不說有，亦不說無，亦有亦無，非有非無，而悉不說，亦復不說。外道經中，身之與神，是一是異，是故一切所執無體，勝義諦中亦無如來，亦復不說有涅盤法，於彼一切種類法中，而悉無彼涅盤可有，後復遮遣。故下頌言：
非生死涅盤，有少法差別；
涅盤與生死，亦無少差別。
釋曰：謂以生死、因果二法所成諸蘊，由此施設，而彼諸蘊自性空故，不生不滅，是故不生不滅二法平等，以平等故，生死、涅盤無有差別。
復次，頌言：
實際涅盤際，空際生死際，
非彼二中間，有毫厘差別。
釋曰：法性無差別，猶如虛空無方分等諸相分別。此中意者，諸法空性即成涅盤。所成法中，若謂決定有所得者，彼即是空，一切異見，諸有言說，無體可說，亦非勝義諦中有彼諸見，而可成故。是故如來滅後，有、不有等，常、無常等，邊、無邊等，而悉不說。
頌總攝言：
依止於涅盤，先際及後際，
說常等邊等，有無等諸見。
釋曰：如其次第，此說應知。
復次，頌言：
若諸法皆空，何有邊無邊，
亦有亦無邊，非有非無邊？
復次，頌言：
何一性異性？何有常無常，
亦常亦無常，非常非無常？
釋曰：分別自性，無所依止。此中意者，分別無體故。
復有人言：勝義諦中，有其涅盤，彼有所得，謂佛世尊以清凈意分別說法，於勝義諦中亦有法可說。
復次，論者以頌遣言：
諸所得皆寂，遠離諸嬈惱，
無我無所成，諸法無所得。
釋曰：法自性空故，一切分別而亦止息，謂以法性本無所生故，佛亦無少法可說，但以作業所依，而有所成，種種施設有性皆空於諸行中，故佛亦無少法可說。
復次，論者謂：余人言今此如是，應知所說皆如夢幻，有所和合，彼諸趣等差別分別亦如乾闥婆城。諸行所起，皆是緣生，此等廣說，皆謂證成世俗緣生對治之法，有所宣說，此說皆是不顛倒義。故下頌言：
眾生無明覆，後復起三行，
由三行造業，生人等諸趣。
釋曰：言三行者，謂身、語、意，見所造作；又謂福行、罪行及不動行。
復次，頌言：
以行為因故，而取著於識，
由著彼識故，增長於名色。
釋曰：此畢竟說，因名故有色，積色成蘊，故名色蘊。
復次，頌言：
由名色增故，而生於六處，
六處隨起觸，所生如次說。
復次，頌言：
因眼及與色，與名色為緣，
如是法和合，是故識生起。
釋曰：是中復以作意和合，如彼眼識，與名色為緣，有所生起；余耳識等，與名色為緣，有所生起，所說亦然。
復次，頌言：
由眼色識三，故能生於觸，
從觸復起受，此受相三種。
復次，頌言：
因受起於愛，以受故愛生，
從愛生於取，所取有四種。
釋曰：此復云何？所言取者，謂欲取、愛取、戒禁取、我語取等。
復次，頌言：
因取故有有，謂取者有故，
若無取解脫，是故無彼有。
復次，頌言：
有者謂五蘊，從蘊故起生，
生故有老死，及憂悲苦等。
釋曰：何名五蘊？此說即是五取蘊，故由此有，彼諸眾生聚，諸行生起。
復次，頌言：
諸憂悲苦惱，皆從生所起，
如是即唯有，一大苦蘊生。
釋曰：此中云何而能息滅生法相續一大苦蘊諸所起作？謂即應離我所自性。
復次，頌言：
此無明及行，為生死根本。
智者於無明，而不見有體。
釋曰：若見諸行有所造作，而生過失，此即無明及行，與彼生死，乃為根本。何以故？諸行造作故。智者不然，不見諸行有所造作，實智正觀不見有生。何以故？見真實故。
復次，頌言：
若無明息滅，諸行亦復滅，
無明行滅故，智者如是修。
釋曰：種子滅故，牙等不生，勝義諦中，諸法無體，十二緣生，智所習力，無明等滅，自體滅故，諸行何有？
復次，頌言：
滅法對治生，即真實所轉，
此一大苦蘊，如是苦皆滅。
釋曰：所謂有支，輪回息滅，彼識亦滅，以識滅故，乃至生老死法皆滅，世俗諦可取，勝義諦無生，諸緣生等法，此復云何滅？