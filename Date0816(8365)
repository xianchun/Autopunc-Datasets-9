天童老人蚤以英妙，發聞漢東，道法寖盛於江淮，大被於吳越，經行所暨，都邑為傾，一時名勝之流爭趨之如不及也。建炎末，應緣補處太白之麓，海隅斗絕，結屋安禪，會學去來，常以千數。師方導眾以寂，兀如拈株而屨滿戶外，不容終默，故當正座舉揚，或隨叩而酬以法要，或因理而畢其緒言，門人躡音輒為紀錄。歲月未幾，溢于簡編，惟悟本正脉粗續而僅存，大陽本宗幾僨而復起，閱世三四，至是紹隆。迅雷當空，震徹九地，勾萌甲拆，自然生縈。而彼元氣洪造，初豈有意哉？方來學徒讀此書而知谷之應聲，會此旨而同水之傳器，始信佛及眾生皆承恩力，豈虛語也哉？
