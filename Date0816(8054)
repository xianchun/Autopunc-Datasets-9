初學道，須認得真鉛。採取鉛中金白雪，卻將金雪作丹田，方始見重玄。
分明道，不離黑鉛中。鍊取五行尋藥體，五行之內覓金公，法象在參同。
分明道，朦朧在君家。龍虎見君君不見，徒將金寶作河車，爭得見黃芽。
還丹道，金水是良媒。須得華池終見寶，徒將砂向黑鉛埋，莫妄損三才。
丹砂道，學者亦如麻。不識鉛中含白虎，競燒糞穢覓金華，爭得跨雲霞。
金花道，世上少人知。莫弄黑鉛將造化，淮南全祕在華池，爭肯泄天機。
真龍虎，玉兔與金精。廣見青冥含萬象，朦朧降氣結朱英，凡汞豈長生。
金與水，相見兩交并。復卦發爻依刻漏，壺中日月結成形，滄海幾回清。
北方水，其數是真鉛。一氣剋凝抽摘雪，須令金體重初元，此結道中玄北方水，龍虎自交彰。水火運時歸一體，臨爐早見五神光，根本昔中方。
還丹根蒂將何作，須憑金火相銷鑠。金大得長生，方成夫與妻。
夫妻情重重，共隱真人洞。真洞約迴期，天符來便歸。
還丹父母將何作，木從火裹生枝博。枝博既芳榮，離宮火漸明。
漸明終卻滅，化土生金屑。土謝王金鄉，金來歸北方。
還丹龍虎將何作，北方玄武南朱雀。朱雀變為龍，元宮養大蟲。
大蟲食草木，龍愛吞金玉。交戰向滄淇，俱傷血滿形。
還丹鉛汞將何作，砂須剝面鉛沈腳。砂精與鉛精，露形不露形。
爭得相違背，須用三才理。汞採日中精，鉛須鉛裹金。
還丹水火將何作，須知兩位相交錯。火在水中求，水從火裹流。
水流遭火剋，為有中男力。水被火波持，相擭一室歸。
還丹鼎器將何作，戊己正土為城郭。城郭善隄防，隄防是藥王。
藥王能御眾，臣下難飛動。外隔坎離城，誰人見鼎形。
還丹火法將何作，初從復卦終于剝。旦暮用屯蒙，潛行造化工。
進為春夏月，退象秋冬節。既未入坤宮，還丹道已窮。
還丹秘訣將何作，因師口授親糟粕。未悟莫施為，前程路瞼鐵。
尋文終不的，義在文中出。文義縱惺惺，搏量早晚成。
還丹節行將何作，師曾祝付留言約。莫近貴豪門，貴豪賺殺人。
不須誇富有，富有難長久。隱遁且攸攸，願將天地儔。
還丹功用將何作，仙人盡號長生藥。服了得延年，方知此理元。
至藥終須覓，只在坎離側。向此得真微，天長地久期。
先須煉己待時。
中宵漏永，溫溫鉛鼎，光透簾帷。
造化爭馳。
進火工夫猶鬥危。
曲江上，看月華凝靜，有箇烏飛。
又誰信，無中養就兒。
不因師指，此事難知。
下手速修無太遲。
蓬萊路，仗三千行滿，獨步雲歸。
