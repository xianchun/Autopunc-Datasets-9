諸佛出興，唯為一事；千經所演，無有余乘。直以妙萬法而明一心，即幻華而示實相。則妙法蓮華經者，諸佛之本宗，千經之輨轄；一心之元監，實相之妙門也。秦譯已還，垂八百載，調辭釋義，代有哲人，而責備求全，互有得失。信曰滿世間之鶖子，如沙之菩薩，盡思度量，莫知少分。故雖多歷講解，有所未盡，而潤色評論，不拒來者。溫陵蓮寺環師，深究一乘，博探眾說，研幾摭要，為之科解。宣和己亥，初辱不鄙，命予校證，既又遍質宗匠，務契佛心。越丙午，復會予南山，討疏尋經，參詳再四，黜名相，芟蘩蔓，使入佛知見者，無摘葉尋枝之厭，有析薪秉燭之觀，是真能發明秘要之藏也。
或者扣師七軸文中何處為正說，妙法曰千經萬論，唯為此事，豈茲一席，輙有異談？世尊以是而開示，群迷以是而悟入，火宅以是而出離，寶所以是而前進。若等多劫以半日，現大千於一身，龍女之成佛，不輕之遍記，藥王之然身，觀音之隨應，凈藏之轉邪，普賢之勸發，凡以是也。不明此事，則滿目陳言；開佛知見，則孰非妙法？
竊觀一期之問答，見全經之述作矣。儻沿披味深造而自得，遂可跏趺無量義處，反照白毫相光，開方便門，示真實相，直拋糞器，長御白牛，則一乘妙法備在我而不在佛，備在心而不在經矣。譬如琴、瑟、箜篌，雖有妙音，若無妙指，終不能發。則夫欲發明是事，當以斯解為妙指也。靖康丁未春暮中澣日謹序。
注曰：梵云薩達磨，此云妙法，或云正法，蓋薩字之中含攝二義，故秦本妙法，晉本正法，皆無失也。具十妙義，獨勝余經，故云妙也。一乘真宗，中道了義，故云正也。住持真理，為物軌范，故云法也。天臺玄義、慈恩玄贊，廣陳義門，此不具錄。
注曰：梵云奔茶迦，此云白蓮華。白為眾色之本，一乘為余乘之宗，故取喻之。如下經中，初放白毫之光，終賜白牛之駕，是此義也。蓮華者，居泥不染，因果齊彰，喻前妙法，開權顯實，會三歸一，明佛知見，不同余經。法喻雙題，故云妙法蓮華。
注曰：梵云素怛纜，此云契經。契，謂契理契機；經，謂貫攝常法。即契理合機之教，故云契經。今略契字，務從簡也。述經奧旨，敘列源由，名為序也。故天臺曰：發秘密之奧藏，稱之為妙；示權實之正軌，故號為法；指久遠之本果，喻之以蓮；會不二之圓道，譬之以華；聲為佛事，稱之為經；圓詮之初，目之為序。此經蕩化城之執教，廢草庵之滯情，開方便之權門，示真實之妙理，會眾善之小行，歸廣大之一乘。文博義深，余經莫及。若廣說者，妙有十妙，法有三軌，蓮華六義，經有六釋，具如玄義中說。更有光宅疏文，慈恩玄贊，學者知之。
終南山釋道宣述。
注曰：終南，山名，在長安城南，與秦嶺、太白、太一皆連接也。在扶風武功縣，關中記云：終南一名中南，在天之中，居都之南，故曰中南。三秦記云：終南一名地肺，可避洪水。道宣，律師名也，姓錢氏，彭祖之後，湖洲長城縣人，隋吏部尚書錢申之子。生於隋開皇之間，大作佛事於唐太宗、高宗之代。文釆照灼，戒德不群，制四分律鈔、弘贊、毗尼，又述弘明、僧傳等百有余卷。有時行道失跌，感韋將軍捧足；錯裁座具，致黃瓊天人指授；借得天上舍利，流布人間。別有感通傳具詳異事。謚號澄照大師。法華要覽云：師述序時，韋天以法華尊上，未易冠言，遂稟報十方諸佛，佛皆許肯，即今法華經之序也。故慈照頌云：南山大士最幽玄，撮成樞要在經前。韋馱天將親垂報，十方諸佛許師言。
妙法蓮華經者，統諸佛降靈之本致也。
注曰：致，意也。諸佛出世，本說此經，開方便門，示真實相，誘火宅之癡子，指衣下之明珠，悟諸法空，入佛知見。故下經云：諸佛世尊唯以一大事因緣故，出現於世。所謂欲令眾生開佛知見，使得清凈故，出現於世；欲示眾生佛之知見故，出現於世；欲令眾生悟佛知見故，出現於世；欲令眾生入佛知見道故，出現於世。是為諸佛以一大事因緣故，出現於世。天臺師云：一即法身，大即般若，事即解脫。此之三法，眾生本具為因，諸佛顯示為緣，出世元意秪為此矣。此釋一大事因緣，四種知見，以四義釋：一約四位，二約四智，三約四門，四約觀心。皆言佛知見者，謂分真之初，三智五眼一時開同入一乘諸佛實相也。天長釋云：非三非五故云一，廣博包含故稱大，說此化生故曰事。機能感佛為因，佛隨彼應名緣。有此一大事之因緣，所以出現於世也。開、示、悟、入者，上二即能化，謂大開而曲示；下二即所化，謂始悟而終入。知即根本智，見即後得智，亦名一切智智。南岳思大師云：開佛知見是十住位，示佛知見是十行位，悟佛知見是十回向位，入佛知見是十地位及等覺位。皆言佛知者，得一切種智也；皆言佛見者，悉得佛眼也。此約位釋。谷響鈔云：三智圓觀名佛知，五眼圓覺名佛見。
蘊結大廈，出彼千齡；東傳震旦，三百余載。
注曰：蘊結，積聚也。大廈，西域也。震旦，東國也。佛滅度後千年之外，教流東方，故積聚西域，出於千年也。自西晉法護創傳此經，至於唐國三百余年也。
西晉惠帝永康年中，長安青門燉煌菩薩竺法護者，初翻此經，名正法華。
注曰：晉司馬氏都於洛陽，望於東晉，故云西晉。惠帝，世祖之子。永康，惠帝年號。青門，長安東門，本長安霸城門，俗呼為青門。竺法護，本月氏國人，後移居燉煌，故又為燉煌郡人也。少出家，傳道為懷。以西晉之代，來化洛陽，立寺於長安青門外，設像行道，助誘後徒，譯出眾經，光揚像法，人美其德，號為菩薩。初翻此經，名正法華經，勒成十卷，其真言字句皆作晉言。
東晉安帝隆安年中，後秦弘始龜茲沙門鳩摩羅什次翻此經，名妙法蓮華。
注曰：西晉遭亂，元帝渡江，建都江東，故云東晉。安帝，孝武之子。隆安，安帝年號。後秦，姚興也。弘始，姚興年號。晉居正位，秦為旁僭，故先舉晉而後秦也。鳩摩羅什，龜茲國人，傳教秦邦，大弘佛法，譯出般若、維摩等經，智度、中、百等論。再翻前經，名妙法蓮華經，文成七卷，今所行者。
隋氏仁壽，大興善寺北天竺沙門闍那笈多後翻者，同名妙法。
注曰：隋氏，謂隋文帝也。仁壽，文帝年號。闍那笈多，三藏法師名也。笈多與師那連提梨耶舍同來此土，文帝禮重，安置於大興善寺，官給所須，譯出眾經，後翻此經，名添品妙法蓮華經八卷，但於藥草喻後加千余字，外者皆與羅什本同。
三經重沓，文旨互陳，時所宗尚，皆弘秦本。
注曰：上之三譯，本是一經，故文詞意旨重沓互有，世人傳讀，皆弘什譯。
自余支品別偈，不無其流，具如序歷，故所非述。
注曰：宣公作大唐內典錄十卷，備括眾經，該論本末。今言三本之外，更有支流別行品偈，具如所撰內典錄中，事多冗雜，故此不述也。已上序翻譯源流，已下述本經旨趣。
夫以靈岳降靈，非大圣無由開化。
注曰：靈岳降靈，謂山岳蘊英靈之秀，生此靈明之大圣，開化世間。意借詩中惟岳降神生甫及申之文也。靈，神也。彼美賢臣降生，此嘆圣人現化降神也。
適化所及，非昔緣無以導心。
注曰：佛雖大圣，不化無緣之人，故適化所及，皆有昔緣，開導其心，故聞今所說，方能信受也。
所以仙苑告成，機分小大之別。
注曰：仙苑，即波羅奈國鹿野苑也。是昔五通仙人聞宮女音墮落之處，故又號仙人苑也。如來世尊初成佛後，向此苑中三轉法輪。諸聞法者，有登大乘位者，有證小乘果者。從此世間有大小乘，蓋隨機器分也。
金河顧命，道殊半滿之科。
注曰：金河，即拘尸那城北阿利羅跋提河，此譯為有金河。河畔有娑羅林，如來於此娑羅林中入於涅盤。顧命，謂命將欲終，而垂言教，謂之顧命。昔成王將終，作顧命之書；今佛將終，說涅盤之經。殊，分也。如來於彼涅盤經中，說半、滿二字，分大、小二乘。
豈非教被乘時，無足核其高會。
注曰：仙苑初唱，金河終談，道分大小者，豈非教被隨根，乘時設化，但愧無足得預考核於高會也。
是知五千退席，為進增慢之儔。
注曰：如來將說法華一乘，五千比丘禮佛而退者，欲顯今經甚深，令增上慢人進求大乘爾。
五百授記，俱崇密化之跡。
注曰：富樓那等五百聲聞，於古佛所久修梵行，皆蒙釋迦往生勸化，內蘊菩薩，外現聲聞。今於法華會上，俱得授記作佛。
所以放光現瑞，開發請之教源。
注曰：放光現瑞，發起教之因緣也。如來初放白毫相光，照於東方萬八千界，於是彌勒睹七事以騰疑，文殊擬十因而領答，此起教之因緣也。
出定揚德，暢佛慧之宏略。
注曰：佛從定起，明二種甚深，演暢佛慧之大略也。二甚深者：一、證甚深。經云：諸佛智慧甚深無量。二、阿含甚深。經云：其智慧門難解難入。此序意也。
朽宅通入大之文軌。
注曰：此火宅喻也。火宅，喻於三界。諸子，喻於眾生。火宅門外而設三車，喻昔權說三乘也。末後等賜大白牛車，喻今實說一乘也。破三顯一，誘入大乘，此如來之本致也。光宅疏主立四乘教，義準於此。
化城引昔緣之不墜。
注曰：此化城喻也。化城，喻二乘。寶所，喻於大乘。勸進二乘，令歸一極，勿滯權宗而為究竟。昔為王子，已化汝等，今說法華，再引令入。此上三句明三周之旨也。
系珠明理性之常在。
注曰：系珠喻也。珠，喻一乘佛性。醉人衣下而系寶珠，昏沈不知，枉受辛苦，喻諸聲聞，佛於往昔大通佛所為王子時，以大乘法而令發心，多劫廢忘，不知不覺。既得羅漢，以少為足。今蒙佛說，昔事方憶，授無上記，喻如親友指珠，示之令離貧苦。
鑿井顯示悟之多方。
注曰：井喻也。水，喻法華一乘。穿鑿求之，喻聞解思修。若見濕泥，知水必近，若聞法華，成佛不遠。開示多方，令人悟入。又乾土喻如眾生，濕土喻如二乘，泥喻菩薩，水喻諸佛。
詞義宛然，喻陳惟遠。
注曰：佛說此經，言詞義理明白宛然，譬喻鋪陳，其致惟遠，非佛智深悲厚，孰肯如是？
自非大哀曠濟，拔滯溺之沈流，一極悲心，拯昏迷之失性。
注曰：哀，悲也。曠，遠也。一極，至極也。言三周七譬，顯示一乘，四行六記，攝諸含識。文喻巧妙，勸進諄諄，拔出生死之流，援拯昏迷之性，自非如來大悲遠濟，至極慈心，誰能如此？
自漢至唐六百余載，總歷群籍四千余軸，受持盛者，無出此經。
注曰：大教東傳，自漢至唐，中間經籍四千余卷，受持轉誦，斯經獨盛。
將非機教相扣，并智勝之遺塵，聞而深敬，俱威王之余積。
注曰：積，功也。扣，投也。言根教相投，聞而便敬之人，皆大通智勝佛之遺塵，威音王佛之余功也。
輒於經首敘而綜之，庶得早凈六根，仰慈尊之嘉會，速成四德，趣樂土之玄猷。
注曰：庶，冀欲也。此經殊勝，隨喜者，獲五福；書持者，凈六根。仰，攀也。慈尊嘉會，謂慈氏如來龍華之會也。四德，謂涅盤具常、樂、我、凈之四德也。樂土，謂法性常寂光土。玄，妙也。猷，道也。
弘贊莫窮，永貽諸後云爾。
注曰：貽，遺也。言弘贊此經，永遺後代，冀流通之無盡也。