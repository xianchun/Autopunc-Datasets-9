香嚴和尚，嗣溈山，在登州。師諱智閑，未睹實錄，時云青州人也。身方七尺，博聞利辯，才學無當。在溈山眾中，時擊論玄猷，時稱禪匠，前後數數扣擊。溈山問難，對答如流，溈山深知其浮學，未達根本，而未能制其詞辯。後因一朝溈山問曰：汝從前所有學解，以眼耳於他人見聞及經卷冊子上記得來者，吾不問汝。汝初從父母胞胎中出，未識東西時本分事，汝試道一句來，吾要記汝。師從茲無對，低頭良久，更進數言，溈山皆不納之，遂請為道。
溈山云：吾道不當，汝自道得，是汝眼目。
師遂歸堂中，遍撿冊子，亦無一言可對，遂一時燼之。有學人近前乞取，師云：我一生來被他帶累，汝更要之奚為？并不與之，一時燼矣。
師曰：此生不學佛法也！余自生來，謂無有當，今日被溈山一撲凈盡，且作一个長行粥飯僧過一生。遂禮辭溈山，兩淚出門。
因到香嚴山忠國師遺跡棲心憩泊，并除草木散悶，因擊擲瓦礫次，失笑，因而大悟，乃作偈曰：
一挃忘所知，更不自修持。
處處無蹤跡，聲色外威儀。
十方達道者，咸言上上機。
便罷，歸室焚香，具威儀，五體投地，遙禮溈山，贊曰：真善知識！具大慈悲，拔濟迷品，當時若為我道卻，則無今日事也。
便上溈山，具陳前事，并發明偈子呈似和尚，便上堂，令堂維那呈似大眾，大眾總賀，唯有仰山出外未歸。仰山歸後，溈山向仰山說前件因緣，兼把偈子見似仰山，仰山見了，賀一切後，向和尚說：雖則與摩發明，和尚還驗得他也無？
溈山云：不驗他。
仰山便去香嚴處賀喜一切後，便問：前頭則有如是次第了也，然雖如此，不息眾人疑。
作摩生疑聻？
將謂預造師兄已是發明了也，別是氣道造道將來。
香嚴便造偈對曰：
去年未是貧，今年始是貧。
去年無卓錐之地，今年錐亦無。
仰山云：師兄在，知有如來禪，且不知有祖師禪。
師問僧：如人在高樹上，口銜樹枝，腳下踏樹，手不攀枝，下有人問：如何是西來意？又須向伊道，若道，又被撲殺；不道，違於他問。汝此時作摩生指他，自免喪身失命？
虎頭招上座返，問：上樹時則不問，未上樹時作摩生？師笑噓噓。
問：如何是據現在學？
師以扇子旋轉示云：見摩？見摩？
問：如何是無表戒？
云：待闍梨還俗則為你說。
問：如何是聲色外相見一句？
云：某甲未住香嚴時，且道在什摩處？
與摩時亦不敢道在。
云：如幻人心心所念法。
問：如何是聲前一句？
師云：大德未問時則答。
進曰：即今時如何？
云：即今時問也。
問：如何是直截根原佛所印？師把杖拋下，撮手而去。
指古人跡，頌曰：
古人語，語中骨，如云映秋月，光明時出沒。
句隱，不當當，人玄會，暗商量。
唯自肯，意不傷，似一物，不相妨。
師與樂普同行，欲得相別時，樂普云：同行什摩處去？
師云：去東京。
普曰：去作什摩？
師云：十字路頭卓庵去。
普曰：卓庵作什摩？
師云：為人。
普曰：作摩生為人？師便舉起拂子。
普云：荒處猶過在，凈地為什摩卻迷人？
師云：怪伊作什摩？
勵學吟：
滿口語，無處說，明明向道人不決。
急著力，勤咬嚙，無常到來救不徹。
日話，暗嗟切，快磨古錐凈挑揭。
理盡覺，自護持，此生事，吾不說。
玄旨求他古老吟，禪學須窮心影絕。
師誡宗教接物頌曰：
三句語，究人玄，迅面目，示&#;駐筆凝神。
玄旨頌曰：
去去無標的，來來只摩來。
有人相借問，不語笑咳咳。
贈同住歸寂頌：
同住道人七十余，共辭城郭樂山居。
身如寒木心芽絕，不話唐言休梵書。
心期盡處身雖喪，如來弟子沙門樣。
深信共崇鉢塔成，巍巍置在青山嶂。
觀夫參道不虛然，脫去形骸甚高上。
從來不說今朝事，暗埋頭隱玄暢。
不留蹤跡異人間，深妙神光飽明亮。
勸學頌曰：
出家修道莫求安，失念求安學道難。
未得直須求大道，覺了無安無不安。
志守得破頌云：
十五日已前，師僧莫離此間；十五日已後，師僧莫住此間。
去即打汝頭破，住即亦復如然，不去不住，事意如何？
是即是，擬即差。
辭見聞頌曰：
好住逕分離，幽宗人跡稀。
從來未登陟，無計遣狐疑。
分明頌：
頓喪命根，威德自足。
一物不似，規矩現前。
遵古路頌與郎中：
虛心越境凈思量，句無蹤聲外詳。
文字影像駭驚覺，動容彈指飽馨香。
與蕫兵馬使說示偈：
宿靜心意到山中，為求半偈契神蹤。
向道卻思思不得，卻被尋思㝵不通。
專志頌：
宛轉宛轉，究盡疑見。只摩分明，無生己戀。
內外不思，未露眉面。如夢踏虵，驚人頓變。
與學人宗教、宗如：
滿寺釋迦子，未詳釋迦經。
喚來試共語，開口雜音聲。
三句後意頌：
書出語多虛，虛中帶有無。
卻向書前會，放卻意中珠。
自余化緣終始年月，悉彰實錄。勑謚龍燈大師延福之塔。
徑山和尚，嗣溈山。師諱鴻諲，未睹實錄。師，兩浙尚父大王禮重為師，賜號法濟大師。師初出世時，未具方便，不得穩便，因此不說法。過得兩年後，忽然回心，向徒弟曰：我聞湖南石霜是作家知識，我一百來少師中，豈無靈利者？誰去彼中懃學彼中氣道，轉來密救老漢？
時有一僧，名全表，便辭，發到石霜，恰遇上堂日，便置問曰：三千里外久響石霜，到來為什摩寸步千里？
霜云：我道落帶手不長。從此親近石霜。四十余日後，卻歸本山成持和尚，便有來由。
上堂說法，時有人問：如何是短？
師云：蟭螟眼著不滿。
進曰：如何是長？
師云：千圣不能量。
全表卻歸石霜，舉似前話，石霜微笑曰：是你和尚真實道人。
全表卻問石霜：如何是短？
霜云：莫屈曲。
進曰：如何是長？
霜云：雙陸盤中不喝彩。
全表持此因緣來舉似師，師歡喜，便上堂告眾曰：南風吹來飽齁齁底，任你橫來豎來，十字縱橫也不怕你。
時有人問：與摩去底人，還有卻來分也無？
師云：我道金鏁閉不得。
全表持此話來舉似石霜，石霜當日便上堂告眾曰：今日有徑山消息來，諸上座總去徑山，徑山是真善知識。
具舉前話後，卻向眾曰：只如徑山與摩道，還得十成也無？雖然如此，只道得八分。
全表便出來問：與摩去底人，還有卻來分也無？
云：金鏁閉不得，來作什摩？
石霜久住道明上座，欲去徑山，辭石霜，臨發時便問：一毫穿眾穴時如何？
霜云：須得萬年。
進曰：直得萬年後如何？
霜云：光靴聽你光靴，白俊聽你白俊。
明上座持此問來徑山，便問曰：一毫穿眾穴時如何？
云：須得老。
進曰：直得老後如何？
云：登科聽你登科，拔髓聽你拔髓。
靈云和尚，嗣溈山，在福州。師諱志懃，福州人也。一造大溈，聞其示教，晝夜亡疲，如喪考妣，莫能為喻。偶睹春時花蘂繁花，忽然發悟，喜不自勝，乃作一偈曰：
三十年來尋劍客，幾逢花發幾抽枝。
自從一見桃花後，直至如今更不疑。
因白溈山和尚，說其悟旨，溈山云：從緣悟達，永無退失，汝今既爾，善自護持。
遂而返錫甌閩，舉似玄沙，玄沙云：諦當！甚諦當！敢保未徹在。
僧進問：正是也，和尚還徹也無？
玄沙云：須與摩始得。
師云：亘古亘今。
玄沙云：甚好！甚好！
師云：喏！喏！
玄沙送師頌曰：
三十年來只如常，幾回落葉放毫光。
從此一去云霄外，圓音體性應法王。
中塔頌曰：
諦當恒然亘古今，未徹見聞實甚深。
現現運轉三十載，春盡萎花示君心。
師初創靈應，後住靈云，玄徒臻湊矣。長慶初參，見問：如何是佛法大意？
師云：驢使未了，馬使到來。
雪峰僧來，問：如何是佛出世時事？師豎起拂子。
進曰：如何是佛未出世時事？師又豎起拂子，其僧便發，上雪峰。
雪峰問：回太速乎？
其僧云：問佛法不相當，所以卻歸來。
雪峰云：你舉看。
其僧便舉前話，雪峰云：你問我，我與你道。
僧便問：如何是佛出世時事？雪峰豎起拂子。
進曰：如何是佛未出世時事？雪峰放下拂子，僧便禮拜，雪峰便打之，喝出。
僧舉似玄沙，玄沙云：譬如一片地，作契賣與你，總了東西四畔并屬你了也，唯有中心一樹由屬我在。
雪峰示眾云：山上鳥，水魚，什摩人取得？
有僧舉似師，云：前三三，後三三。
雪峰聞舉，云：靈云頂上孤月明。
問：諸方盡皆雜食，未審和尚如何？
師云：唯有閩中異，雄雄鎮海涯。
問：如何是西來意？
師云：彩氣夜常動，精靈日少逢。
問：久戰沙塲，為什摩功名不就？
師云：君王有道三邊靜，何勞萬里筑長城？
進曰：罷息干戈，縮手皈朝時如何？
師云：慈云普潤無邊際，枯樹無花爭奈何！
問：混沌未分時如何？
師云：如露柱懷兒。
進曰：含生來後如何？
師云：如一片云點大清。
進曰：只如大清還受點也無？
師云：與摩則含生不來。
進曰：直得純清絕點時如何？
師云：由是真常流注。
進曰：如何是真常流注？
師云：如鏡常明。
進曰：未審向上還有事也無？
師曰：有。
進曰：如何是向上事？
師云：打破鏡來相見。
問：摩尼不隨眾色，未審作什摩色？
師云：作白色。
進曰：這个是眾也。
師云：玉本無瑕，相如誑於秦主。
問：君王出陣時如何？
師云：呂才葬虎耳。
進曰：如何是呂才葬虎耳？
師云：坐見自峻速，示教幽深。其於樞秘難陳，示誨略申少分。
師有時謂眾云：山僧分明向你道，五陰身田內，有無位真人堂堂露現，無毫發許間隔，何不識取？
時有僧問：如何是無位真人？
師便打之云：無位真人是什摩不凈之物！
雪峰聞舉，云：臨濟太似好手。
師問落浦：從上有一人行棒，有一人行喝，還有親疏也無？
落浦云：如某甲所見，兩个總不親。
師云：親處作摩生？落浦遂喝，師便打之。
因德山見僧參，愛趁打，師委得，令侍者到德山，打汝，汝便接取柱杖，以柱杖打一下。侍者遂到德山，皆依師指，德山便歸丈室。
侍者卻歸，舉似師，云：從來疑這个老漢。
因僧侍立次，師豎起拂子，僧便禮拜，師便打之。後因僧侍立次，師豎起拂子，其僧并不顧，師亦打之。云門代云：只宜專甲。
黃蘗和尚告眾曰：余昔時同參大寂道友，名曰大愚，此人諸方行腳，法眼明徹，今在高安，愿不好群居，猶棲山舍。與余相別時，叮囑云：他後或逢靈利者，指一人來相訪。
于時師在眾，聞已，便往造謁，既到其所，具陳上說，至夜間，於大愚前說瑜伽論，譚唯識，復申問難。大愚畢夕峭然不對，及至旦來，謂師曰：老僧獨居山舍，念子遠來，且延一宿，何故夜間於吾前無羞慙，放不凈？言訖，杖之數下，推出，關卻門。
師回黃蘗，復陳上說，黃蘗聞已，稽首曰：作者如猛火燃，喜子遇人，何乃虛往？
師又去，復見大愚，大愚曰：前時無慙愧，今日何故又來？言訖便棒，推出門。
師復返黃蘗，啟聞和尚：此回再返，不是空歸。
黃蘗曰：何故如此？
師曰：於一棒下入佛境界，假使百劫粉骨碎身，頂擎遶須彌山經無量帀，報此深恩，莫可酬得。
黃蘗聞已，喜之異常曰：子且解歇，更自出身。
師過旬日，又辭黃蘗，至大愚所。大愚才見，便擬棒師，師接得棒子，則便抱倒大愚，乃就其背敺之數拳，大愚遂連點頭曰：吾獨居山舍，將謂空過一生，不期今日卻得一子。
先招慶和尚舉終，乃問師演侍者曰：既因他得悟，何以卻將拳打他？
侍者曰：當時教化全因佛，今日威拳總屬君。師因此侍奉大愚經十余年。
大愚臨遷化時，囑師云：子自不負平生，又乃終吾一世。已後出世傳心，第一莫忘黃蘗！自後，師於鎮府匡化，雖承黃蘗，常贊大愚。至於化門，多行喝棒。
有時謂眾云：但一切時中更莫間斷，觸目皆是，因何不會？只為情生智隔，想變體殊，所以三界輪回，受種種苦。大德！心法無形，通貫十方，在眼曰見，在耳曰聞，在手執捉，在腳云奔。本是一精明，分成六和合。心若不生，隨處解脫。大德！欲得山僧見處，坐斷報化佛頭。十地滿心猶如客作兒，何以如此？蓋為不達三只劫空，所以有此障。若是真正道流，盡不如此。大德！山僧略為諸人大約話破綱宗，切須自看，可惜時光，各自努力。自余應機對答，廣彰別錄矣。
咸通七年丙戌歲四月十日示化，謚號慧照大師澄虛之塔。
觀和尚，嗣黃蘗，在福州。師出家黃蘗寺，密承黃蘗宗教，後復甌閩，於丁墓山居小蘭若。每局。
陳和尚，嗣黃蘗，在睦州龍興寺。師平生行密行，常制造莆鞋暗遺於人，因此稱為陳莆鞋和尚是也。有時謂眾曰：汝諸人還得个入處摩？若未得入，即向這入，向後不得辜負老僧。珍重！
師有時云：明明向你道，尚乃不知，豈況蓋覆將來？
時有一座主問：三乘十二分教，某甲粗已留心；宗門中事，乞師提*網。
師云：問著宗門中事，有什摩難道？恰問著老僧鼻孔。頭上漫漫，腳下底漫漫，教家喚作什摩？
座主：教家無這个意旨。師便打之。
師問：大德講什摩經論？
答曰：講十本經論。
作摩生講？
云：依文講。
你不解講經。
某甲則不解講，請師講。
云：你不是聽經人。
某甲不會，乞師說教。
云：三段不同，今當第一。
又問：大德講什摩經論？
云：曾講十數本經論。
何得妄說？
對云：某甲實語。
師云：雪上更加霜，擔枷過狀來，我與你道不妄語。近前來！便近前。
師云：得與摩墨，大德隔三月後便悟。
又問：什摩處來？
云：江西來。
夏在什摩處？
云：云居。
云居切要處作摩生云？只今作摩生拈上大人？
對云：有什摩罪過？
師云：云居與摩道？是你與摩道？
云：云居與摩道。
師云：三家村老婆禪，造主不得，自領出去！
師見僧上來，云：破也。
什摩處是破處？
師云：破也。
臨濟見僧上來便喝，有僧問：古人才見人便喝，意作摩生？師喚僧正，僧正應喏。
師云：有什摩共語處？又云：來！來！會摩？
對云：不會。
不會則念經持齋。
又問僧：什摩處來？
云：游臺山去來。
還見文殊摩？
云：見。
什摩處見？
對云：臺閣上見。
師云：見泥堆。又云：近前，你識文殊摩？
云：不識。
師云：年高臈長，占得上座頭，并無氣息。
問：祖意與教意還同？別？
師云：教意是教意，祖意是祖意。
問：如何是學人自己？
師云：一怕你不問，二恐你不會。
便請。
師云：心不負人，面無慚愧。
大隨和尚，嗣安和尚。師諱法真，俗姓陳，東川人也。心行慈慜，道德高峻，賑饑&#;儉，割己於人，而天性敖於林巒，守道不趣於浮世也。大蜀皇帝響其德高，勑書請詔，師辭老病，不赴渥澤，須送紫衣、法號神照大師。
問僧：什摩處去？
對云：去娥媚禮拜普賢。
師提起拂子云：文殊、普賢總在這。其僧便作圓相拋向背後。
師喚侍者，師云：將一貼茶來與師僧。
師欲順世時，患口喎，師乃集眾上堂告云：還有人醫得吾口摩？有人醫得，出來。再三徵，無人祗對。
師云：若無人解醫，老僧自醫。師遂以手推正告寂。
靈樹和尚，嗣西院安禪師，在韶州。師諱如敏，冥州人也。自四十余年，大化漢國，其道行孤峻一方，賢儒敬重極矣。多有異行，南朝禮為師，賜號知圣大師。
有僧問：和尚生緣在什摩處？
云：日出東方，月落西山。
年多少？
師云：今日生，明日死。
問：如何是法身？
云：鼓鳴也，吃飯去。
問：佛法畢竟事如何？師展開兩手。
鎮州大王請趙州共師齋次，師問趙州：大王請和尚齋，和尚將何報答？
趙州云：念佛。
師云：門前乞兒也解與摩道。
州云：大王！將錢來與靈樹。
嶢山和尚，嗣西院安禪師，在饒州。未睹行錄，不決化緣終始。問：如何是西來意？
云：中冬嚴寒。
問：如何是深深處？
師云：待你舌頭落地，則向你道。
道吾休和尚，嗣閞南。師每日上堂，戴蓮花笠子，身著襴簡，擊鼓吹笛，口稱魯三郎，云：打動閞南鼓，盡唱德山歌。法樂自娛者是也。
有人拈問東山：古人有言：打動閞南鼓，盡唱德山歌。如何是閞南鼓？
云：聽。
如何是德山歌？
云：還解和得摩？
忽遇同道者作摩生？
云：教他作舞應聲。
便作舞時作摩生？
云：知音者不無，亦須諱卻。
諱卻後如何？
云：萎萎羸羸，且與摩過時。
師入僧堂，問第一座：上座是什摩人？
對云：東國人。
彼中還有這个樣人也無？
對云：有。
既有，來這作什摩？
對云：只為有，所以回避來，今日恰遇著。師便呵呵大笑，卻歸房丈。
俱胝和尚，嗣天龍，在敬安州。未睹行錄，不決始終。師因住庵時，有尼眾名實際，戴笠子，執錫遶師三帀，卓錫前立，問師曰：和尚若答，某甲則下笠子。師無對，其尼便發去。
師云：日勢已晚，且止一宿。
尼云：若答得則宿，若答不得則進前行。
師嘆曰：我是沙門，被尼眾所笑，濫處丈夫之形，而無丈夫之用。欲出山參尋知識，宴寂之中，忽然神人報言：三五日間，有大菩薩人到來為和尚說法。
未逾旬日，天龍和尚到來，師接足前迎，侍立之次，具陳上事，未審如何對他？天龍豎起一指，師當時大悟。
後來為眾云：某甲得天龍和尚一指頭禪，一生用不盡。
勝光和尚，嗣紫湖，在臺州。問：如何是和尚家風？
云：福州栛枝，泉州刺桐。
問：如何是佛法兩字？
云：即便道。
進曰：請師道。
云：穿耳胡僧笑點頭。
資福和尚，嗣仰山和尚，在吉州。師諱貞邃，韶州湞昌縣人也。師有時把團子向面前云：諸佛菩薩及入理圣人皆從這出。卻折破拋下，拍開胸云：作摩生？
問：如何是古佛心？
云：山河大地。
問：如何是納僧切急處？
云：不過於此。
問：室內呈喪時如何？
師云：好个問頭。學人禮拜。
師云：苦痛蒼天！
學人云：此時學人重揲，和尚如何？
云：明日來，向你道。
學人云：苦痛蒼天！師便打之。
問：古人拈搥豎拂，此理如何？
又僧過夏，問師：某甲新入藂林，在此間過夏，未曾蒙和尚指教，亦須往問。
遂至和尚所，述其意，則被師攔胸托出云：某甲自住此山，未曾瞎卻一個師僧眼。
問：如何是一路涅盤門？師彈指一下，卻展手。
如何領會？
云：不是秋月不明，子自橫行八九。