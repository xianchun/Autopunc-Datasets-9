凡四，示眾云：法身有三種病、二種光，須一一透得，始解歸家穩坐，須知更有照用同時，向上一竅。
云門出眾云：庵內人為甚麼不知庵外事？師呵呵大笑。
門云：猶是學人疑處。
師云：子是甚麼心行？
門云：也要和尚相委。
師云：若恁麼，始得穩坐。
門云：諾！諾！
雪竇云：若明得褒貶句，未必善因而招惡果。
示眾云：舉一不得舉二，放過一著，落在第二。
云門出眾云：昨日有人從天臺來，卻往徑山去。
師云：來日不得普請。
雪竇云：云門只解一手撎，不能一手搦。還有共相著力者麼？試露牙爪看。
大溈喆云：乾峰善唱，云門善拍，唱拍相隨，風清古格。還有知音者麼？一堂風冷淡，千古意分明。
僧問：十方薄伽梵，一路涅盤門，未審路頭在甚麼處？
師拈拄杖劃一劃，云：在這。
僧後請益云門，門拈起扇子云：扇子聝跳上三十三天，筑著帝釋鼻孔，東海鯉魚打一棒，雨似盆傾。會麼？
黃龍南云：乾峰一期指路，曲為初機；云門乃通其變，使後人不倦。汝等須窮二老之意，莫逐二老之言，得意則返正道以歸家，尋言則蕩邪途而轉遠。
大溈喆云：乾峰被這僧勘破。
大溈秀云：乾峰老漢被這僧一問，直得腳忙手亂。
教忠光云：云門跛腳阿師，泥水不辨，菽麥不分，懸羊頭，賣狗肉，神出鬼沒，爭柰伊何？還知乾峰落處麼？擲下拄杖云：切忌向這垛跟。
妙喜頌云：撦破云門一柄扇，拗折乾峰一條杖。二三千處管弦樓，四五百條花柳巷。
師問僧：甚處來？
云：天臺。
師云：見說石橋成兩截，是否？
云：和尚甚處得這消息來？
師云：將謂是華頂峰前客，元來只是平田村人。
凡十三，示眾云：常住法身，不生不滅。
有僧問：既不生不滅，為甚麼六道輪回？
師云：為有心故。
云：以何方便當證法身？
師云：以虛空心，合虛空理。
云：證後如何？
師云：任從三界轉，徒聽四生奔。復云：會麼？
云：不會。
師云：禮拜著。
師問僧：近離甚處？
云：閩中。
師云：遠涉不易。
云：不難，動步便到。
師云：有不動步者麼？
云：有。
師云：爭得到這？僧無對。
師云：賺殺一船人。拈拄杖，即時趁下。
僧問：對境心不動時如何？
師云：汝無大人力。
云：如何是大人力？
師云：對境心不動。
云：適來為甚麼道汝無大人力？
師云：在舍只言為客易，臨淵方覺取魚難。
僧問：古人道真因妄立，從妄顯真，是否？
師云：是。
云：如何是真？
師云：不雜食。
云：如何是妄？
師云：起倒攀緣。
云：去此二途，如何合得圓常？
師云：不敬功德天，誰怕黑暗女？
僧問：如何是不遷義？
師云：東生明月，西落金烏。
云：非師不委。
師云：理當即行。僧作禮，師便打。
云：仁義道中，禮拜何咎？
師云：來處不明，須行嚴令。
僧問：九峰一路，古今咸知，向上宗乘，請師提唱。師豎起拂子。
僧云：大眾側聆，愿垂方便。
師云：清波不睹魚龍現，迅浪風高下底鉤。
云：若不久參，那知今日？
師云：人生無定止，像沒鏡中圓。
僧問：如何是把定乾坤眼？
師云：把定在許。
云：乾坤眼何在？
師云：正是乾坤眼。
云：還照燭也無？
師云：不借三光勢。
云：既不借三光勢，憑何照燭喚作乾坤眼？
師云：若不恁麼，髑髏前見鬼無數。
僧問：人人盡言請益，師將何極胸搊住云：如何是祖師西來意？
師云：神前酒臺盤。
凡三。鏡清問：如何是少父？
師云：無標的。
清云：無標的以為少父耶？
師云：有甚麼過？
清云：只如少父又作麼生？
師云：道者是甚麼心行？
僧問：如何是佛？
師云：汝不信是眾生。
云：某甲深信。
師云：若作圣解，即墮群邪。
師因僧為造壽塔畢，師即領眾看塔，即入塔內端坐云：一客不煩兩主人。便告寂。
眾僧競喚云：和尚許多年在世，不可便即恁麼去。遂舁歸。
主事辦齋了，師復上堂，告眾云：不得喚作是，不得喚作非，汝喚作甚麼？
時有僧出問：承和尚有言：不得喚作是，不得喚作非。未審喚作甚麼？師便珍重告寂。
凡二十四，鳳翔府麟游談氏子。師在臨濟為侍者，濟問：從上來一人行棒，一人行喝，阿那個親？
師云：總不親。
濟云：親處作麼生？師便喝，臨濟便打。
一日，有座主相看，臨濟問：講何經論？
主云：某甲荒虛，粗習百法論。
濟云：有一人於三乘十二分教明得，有一人於三乘十二分教明不得，是同是別？
主云：明得即同，明不得即別。
師遽云：座主！這是甚麼所在，說同說別！
濟回顧師云：儞又作麼生？師便喝。
濟送座主回，問師：適來是汝喝老僧那？
師云：是。濟便打。
濟每對眾賞之曰：臨濟門下一只圣箭，誰敢當鋒？
師辭臨濟，濟拈拄杖畫一畫，云：過得這個便去。師便喝，濟便打，師作禮去。
後臨濟上堂云：臨濟門下有一赤梢鯉魚，搖頭擺尾向南方去，不知向誰家虀甕淹殺。
師到澧州夾山，於案山頂上卓庵。山訝之，修書令侍者招之。師接書坐卻，又展手就侍者索，者無語，師便打云：歸去！分明舉似和尚。
者歸，舉似夾山，山云：他若開書，三日後必來；若不開書，此人救不得。
山乃令人密伺其出庵，即焚之。三日後果來，隨後焚其庵，或告之曰：庵中火發。
師不回顧，直詣夾山，不禮拜，端身而立，山云：雞棲鳳巢，非其同類。出去！
師云：自遠趍風，乞師一接。
山云：目前無闍梨，座上無老僧。師便喝。
山云：住！住！且莫草草怱怱，云月是同，谿山各異。坐斷天下人舌頭即不無闍梨，爭教無舌人解語？師佇思，山便打，師即投誠入室。
興化獎云：但知作佛，愁甚麼眾生！
五祖戒出洛浦語云：更說道理看。便出去。
雪竇云：這漢可悲可痛，鈍致他臨濟。他既云月是同，我即谿山各異，說甚麼無舌人解語，坐具劈口便摵。夾山若是個知方漢，必然明窗下安排。
師問夾山：佛魔不到處，如何體會？
山云：燭明千里像，闇室老僧迷。
又問：朝陽已昇，夜月如何不現？
山云：龍銜寶珠，游魚不顧。師於言下大悟。
夾山將示寂，垂語云：石頭一枝，看看即滅矣。
師云：不然。
山云：何也？
師云：自有青山在。
山云：茍或如是，即吾道不滅矣！
示眾云：末後一句，始到牢關，把斷要津，不通凡圣。尋常向諸人道：任從天下樂欣欣，我獨不肯。欲知上流之士，不將佛法見解貼在額頭上。何故？如龜負圖，自取喪身之兆；鳳縈金網，趣云漢以何期？直須旨外明宗，莫向言中取則。是以石人機似汝，也解唱巴歌。汝若似石人，雪曲也須和。指南一路，智者知疏。
示眾云：學道先須識得自己宗旨，方可臨機免失。只如鋒鋩未兆已前，都無是個非個，瞥爾暫起見聞，便有張三李四，胡來漢去，四姓雜居，不親而親，是非互起，致使玄關固閉，識鏁難開，疑網羅籠，智刀劣剪。若不當陽曉示，迷子何以知歸？欲得大用現前，但可頓忘諸見，諸見若盡，昏霧不生，大智洞然，更非他物。今之學人，觸途成滯，蓋為聽不出聲，見不超色。假饒并當門頭凈潔，自己未得通明，還同不了。若也單明自己，法眼未明，此人只具一只眼。所以是非欣厭貫系不得脫折自由，謂之深可愍傷。各自努力。
示眾云：孫賓收鋪去也，有卜者出來。
時有僧出云：請和尚一卜。
師云：汝家爺死。僧無語。
法眼代撫掌三下。
師問僧：近離甚處？
云：荊南。
師云：有一人恁麼去，汝還逢麼？
云：不逢。
師云：為甚麼不逢？
云：若逢，則頭須粉碎。
師云：闍梨三寸甚密。
云門在江西見其僧，問云：還有此語否？
云：是。
門云：洛浦倒退三千里。
龐居士來，設拜，起云：孟夏毒熱，孟冬薄寒。
師云：莫錯。
士云：龐公年老。
師云：何不寒時道寒，熱時道熱？
士云：患聾作麼？
師云：放儞三十棒。
士云：啞卻我口，塞卻儞眼。
有故人問：倏忽數年，何處逃難？
師云：只在闤闠中。
云：何不向無人處去？
師云：無人處去有何難？
云：且如闤闠中如何逃避？
師云：雖在闤闠中，要且無人識。
故人罔措，復問：西天二十八祖至此土，人傳一人，且如彼此不垂曲者如何？
師云：野老門前不話朝堂之事。
云：合談何事？
師云：未逢別者，終不開拳。
云：有人不從朝堂來，相逢時還話否？
師云：量外之機，徒勞目擊。故人無對。
僧問：一毫吞盡巨海，於中更復何言？
師云：家有白澤之圖，必無如是之怪。
保福別云：家無白澤之圖，必無如是之怪。
問：如何是主中賓？
師云：逢人長問路，足下鎮長迷。
云：如何是賓主雙舉？
師云：枯樹無橫枝，鳥來無措足。
問：眾手淘金，誰是得者？
師云：拳中舊寶，不假披沙。
云：恁麼則展手不逢也。
師云：莫將鶴唳，擬當鶯啼。
問：學人擬歸鄉時如何？
師云：家破人亡，子歸何處？
云：恁麼則不歸去也。
師云：庭前殘雪日輪消，室內紅塵遣誰掃？
問：如何是祖師西來意？
師以拂子擊繩床云：會麼？
云：不會。
師云：天上忽雷驚宇宙，井底蝦蟆不舉頭。
問：撥亂乾坤底人來，師還接否？師豎起拂子。
僧云：恁麼則今日得遇明君去也。
師云：依稀似曲才堪聽，又被風吹別調中。
問：萬仞崖頭須進步，如何免得喪於身？
師云：須彌系藕絲。
云：是何境界？
師云：剎竿頭上仰蓮心。
云：澄澄湛湛去也。
師云：須彌頂上再翻身。
云：恁麼則競競切切也。
師云：空隨媒鴿走，虛喪網羅身。
云：如何得不隨去？
師云：鸚鵡瓶項小，擬透望天飛。
問：二王當筵，龍虵未辨，救難之心，誰人最切？
師云：踏開鴻門者。
云：誰知今古不覺虛隨？
師云：只貪香餌，身滯網羅。
云：饒君古鏡當軒，猶被野狐精魅。
師云：山僧今日大戰無功。僧作虎聲，師便打，僧隨棒便倒。
師云：棒打不死漢，有甚麼限！僧拂袖出去。
師云：臘狗不向床下死。
問：法身無為，不墮諸數，是否？
師云：惜取眉毛好。
云：如何免得斯咎？
師云：泥龜任儞千年，終不解隨云鶴。
云：任是孫賓，也遭貶剝。
師云：無鼻孔牛有甚御處？僧以手托地作牛吼。
師云：這畜生！僧便喝。
師云：掩尾露牙，終非好手。
問：無問無答，請師答話。
師云：儞不是丁姚。
云：謝師答話。
師云：中九下七。
問：如何是祖師西來意？
師云：颯颯當軒竹，經霜不自寒。僧擬議。
師云：只聞風擊響，知是幾千竿。
問：枯盡荒田獨立事如何？
師云：鷺倚雪巢猶可辨，烏投漆立事難分。
師臨順寂時，告眾云：吾非明即後也。今有事問汝等，若道這個是，即頭上安頭；若道這個不是，即斬頭覓活。
第一座云：青山不舉足，日下不挑燈。
師云：如今是甚麼時節，作這個語話！
有彥從上座出云：離此二途，請和尚不問。
師云：未在，更道。
云：彥從道不盡。
師云：我不管汝盡不盡。
云：彥從無侍者祗對和尚。
師至深夜令侍者喚彥從來方丈，問云：儞今日祗對老僧甚有道理，據汝合體得先師意，先師道：目前無法，意在目前，不是目前法，非耳目之所到。且道那句是主？若擇得出，分付鉢袋子。
云：彥從不會。
師云：汝合會，但道看。
云：彥從實不會。
師喝出，乃云：苦！苦！
次日午前，有僧舉前話問師，師云：慈舟不棹清波上，劍峽徒勞放木鵝。即便告寂。
凡一。僧問：亡僧遷化向甚麼處去？
師云：石牛沿江路，日夜明燈。
問：如何是佛？
師云：癡兒舍父逃。
凡四。夾山問師：名甚麼？
師云：月輪。
山畫一圓相，云：何似這個？
師云：和尚與麼說話，諸方大有人不肯。
山云：子又作麼生？
師云：還見月輪麼？
山云：子恁麼說話，大有人不肯諸方。
夾山問師：甚處人？
師云：閩中人。
山云：還識老僧麼？
師云：和尚還識某甲麼？
山云：不然，子且還老僧草鞋錢，老僧然後還子廬陵米價。
師云：與麼則不識和尚，未審廬陵米作麼價？
山云：子善能哮吼。
示眾云：祖師西來，特唱此事，自是諸人不薦，向外馳求，投赤水以尋珠，就荊山而覓玉。所以道：從門入者，不是家珍。認影迷頭，豈非大錯？
僧問：如何是道？
師云：石牛頻吐三春霧，木馬嘶聲滿道途。
問：如何得見本來面目？
師云：不勞懸石鏡，天曉自雞鳴。
凡四。因遵布衲到山下相見，遵問：韶山路向甚麼處去？
師以手指云：烏那青黯黯處去。
遵近前把住云：久響韶山，莫便是否？
師云：是即是，闍梨有甚麼事？
遵云：擬伸一問，師還答否？
師云：想君不是金牙作，爭解彎弓射尉遲？
遵云：鳳凰直入煙霄去，誰怕林間野雀兒？
師云：當軒布鼓從君擊，試展家風似老僧。
遵云：一句迥超千圣外，松蘿不與月輪齊。
師云：饒君透出威音外，猶較韶山半月程。
遵云：未審過在甚麼處？
師云：倜儻之詞，時人知有。
遵云：與麼則真玉泥中異，不撥萬機塵。
師云：魯般門下，徒施巧妙。
遵云：某甲只恁麼，和尚又如何？
師云：玉女夜拋梭，織錦於西舍。
遵云：莫便是和尚家風也無？
師云：耕夫制玉漏，不是行家作。
遵云：北
鳴，我即師子吼；我若野*犴鳴，儞亦師子吼；儞若師子吼，我亦師子吼。臨時布取意句有主宰，所以道：意中句、句中意、意中不停句、句中不停意。意句不同倫，合作麼生會？意能剗句，句能剗意，意句交馳，是為可畏。意句不明，事圣不通，只是個無孔鐵鎚，古人喚作流俗阿師。似這般底，如稻麻竹寤，有甚麼用處？比個門中，須是個漢，眼卓朔地，點著便轉轆轆地，豈是儞清濁可羨，凡圣能詮？有恁麼漢，上士相逢，如擊石火，似爆龜紋，迅速如風，捷辯如電，快著精彩，一人半人，事褫言句，動逾萬億，低頭學禪，卒不可得。所以道：恁麼則易，不恁麼則難。亦云恁麼則難，不恁麼則易。諸人作麼生？大須細意。
兄弟！夫行腳也須帶眼，莫被這般底罩卻，教儞直須冥然去，須得綿綿去。苦哉！被這般底無辜枷著，有甚麼出期？這個如水上葫蘆子，有人按得麼？常露現前，滔滔地自由自在，未嘗有一法解蓋得伊，未嘗有一法解等得伊，撥著便露，觸著便轉轆轆地，蓋聲蓋色。展即周流無滯，常露現前，豈是兀兀底？出則無無不是，入則個個歸源，聲前迥迥地，豈墮有無？所以道：聲前一句，非圣不傳，未曾親近，如隔大千；聲前一思，大家具知。這個作麼生會？尋常道：聲前有路，從汝洞明；句後不來，猶虧一半。纖毫不盡，如隔鐵圍。奇特相逢，將何詰對？大凡唱教，須會目前生死，意句殺活，方可褒揚。殺人刀，活人劍，上古之機鋒，亦是今時之樞要。摧魔破執不得不無，直露直詮，須知己有的，能破的，大用無虧，圓通現前，魔難措手。若也未得如此，一切四威儀中合作麼生明顯？還見伊面孔麼？這尋常道：面前一思，常時無間。諸人還得恁麼也無？若實未明，且須自立，露倮倮地，不與萬法為鄰，一切法蓋伊不得。所以古人道：目前無法，意在目前，不是目前法，非耳目之所到。第一須得本智現前，本地風光，常露倮倮地，自由自在，出入無滯，方可違時，乃至龍神擎花無路，外道潛覷不見有蹤，不是泯形實去。
兄弟！透頂透底始得，莫只這邊那邊逴得些言句，到處插語，指東劃西，舉古舉今。這般底，槌殺一萬個有甚麼過？明朝後日錮鏴人家男女，打汝鬼骨臀有日在。知麼？宗門深奧，酌度胸襟，麤湌易飽，細食難饑。根本差殊，良由自錯，虛勞一報，空腹高心，過在阿誰？食人言語，揀擇是非，只占己長，終無是處。無事，珍重！
師侍巖頭游山次，忽喚云：和尚！
頭云：作麼？
師近前作禮云：和尚豈不是三十年前在洞山又不肯洞山？
頭云：是。
師云：和尚豈不是法嗣德山又不肯德山？
頭云：是。
師云：不肯德山即不問，且如洞山有甚麼虧闕？
頭良久云：洞山好佛，只是無光。師便作禮。
保福會中有一僧來，作禮云：保福傳語和尚：秋間入府朝覲大王，致四十個問頭問大師，忽若一句不相當，莫言不道。
師呵呵大笑云：陳老師入福建道洪唐橋頭下一硬寨，未見一個毛頭星現。汝向從展道：陳老師無許多問頭，只有一口劍，劍下有分身之意，亦有出身之路，稍若不明，直須成末。但與麼傳語。
僧回，舉似保福，福云：我當時也只是謔伊。
至秋朝覲，師特為辨茶筵相請，福不赴，卻向僧云：我當時曾有謔語，恐大師問著。
僧回，舉似師，師云：汝更去向他道：猛虎終不食伏肉。僧再去請，福遂來，師不言其事。
師任，峰云：我此間有個老鼠，今在浴下。
師云：待與和尚勘過。師到浴下，見孚打水，師召云：新到相看。
孚云：已相見了也。
師云：甚麼劫中曾相見來？
孚云：莫瞌睡。
師上方丈，謂雪峰云：已勘破了也。
峰云：子作麼生勘？
師舉前話，峰云：汝著賊了也。
雪竇別云：這賊敗也。
妙喜云：又勘破一個。
師侍立雪峰，有二僧從堦下過，峰云：此二人堪為種草。
師云：某甲不與麼。
峰云：子又作麼生？
師云：便好與二十棒。
師因雪峰云：世界闊一丈，古鏡闊一丈；世界闊一尺，古鏡闊一尺。師指火爐云：且道火爐闊多少？
峰云：如古鏡闊。
師云：這老漢腳跟未點地在。
東使問僧：為復古鏡致火爐與麼闊？火爐致古鏡與麼大？
云門云：餿飯泥茶爐。
保寧勇別雪峰云：若不是吾，洎被子惑。
雪峰到來，謂師云：近日有僧來禮拜我，我打伊一棒，僧回首，我向伊道：是甚麼？渠便有個會處。
師云：和尚莫錯保持人也，須是某甲勘驗始得。
師後上雪峰，果見其僧，師問：山中和尚見兄來，打一棒，云：是甚麼？是否？
云：是。師拂袖而去。
峰問師：那僧如何？
師云：那僧荒也。
峰云：何處荒？
師云：四邊荒倮倮地。
師遣僧馳書上雪峰，峰開緘，唯見三番白紙，乃呈似大眾云：會麼？良久，云：不見道：君子千里同風。
僧回，舉似師，師云：山頭老漢蹉過也不知！
五祖戒云：將謂胡須赤。
黃龍南云：雪峰不道無長處，既被玄沙識破，直至如今雪不出。
海師信云：智與師齊，減師半德；智過於師，方堪傳授。要且欠一著在。
開善謙云：玄沙白紙，爭柰文彩已彰。雪峰既曰千里同風，何故不知蹉過？不見道：養子莫教大，大了作家賊。
雪峰遷化，師作喪主，三朝集眾煎茶，師於靈前拈起一只盞云：先師在日即且從，汝道如今作麼生道？若道得，即先師無過；若道不得，即過在先師。還有人道得麼？如是三問，眾無對，師撲破盞子歸寺。
後問中塔：作麼生會？
塔云：先師有甚麼過？
師便面壁，塔便出去，師召塔，塔回首，師云：儞作麼生會？塔面壁，師休去。
示眾云：佛道閑曠，無有程途，無門解脫之門，無意道人之意，不在三際，故不可昇沈，建立乖真，非屬造化。動則起生死之本，靜則沈昏醉之鄉，動靜雙泯，即落空亡；動靜雙收，則顢頇佛性。直須對塵對境如枯木寒灰，但臨時應用，不失其宜。鏡照諸像，不亂光輝；鳥飛空中，不雜空色。所以十方無影像，三界絕行蹤，不墮往來機，不住中間意。鐘中無鼓響，鼓中無鐘聲，鐘鼓不相交，句句無前後。如壯士展臂，不借他力；師子游行，不求伴侶。九霄絕翳，何在穿通？一段光明，未曾昏昧。若到這，體寂寂，常的的，日赫焰，無邊表，圓覺空中不動搖，吞爍乾坤迥然照。
夫出世者，元無出入。名相無體，道本如如，法爾天真，不同修證。只要虛閑，不昧作用，不涉塵泥，個中纖毫道不盡，即為魔王眷屬，句前句後，是學人難處。所以一句當天，八萬門永絕生死。直饒得似秋潭月影，靜夜鐘聲，隨扣擊以無虧，觸波瀾而不散，猶是生死岸頭事。道人行處，如火銷冰，終不卻成冰，箭既離弦，無返回勢。所以牢籠不肯住，呼喚不回頭，古圣不安排，至今無處所。若到這，步步登玄，不屬邪正，識不能識，智不能知，動便失宗，覺即迷旨，二乘膽戰，十地魂驚，語路處絕，心行處滅。直得釋迦掩室於摩竭，凈名杜口於毘耶，須菩提唱無說而顯道，釋梵絕聽而雨花。若與麼，現前更疑何事？沒棲泊處，離去來今，限約不得，心思路絕。不因莊嚴，本來真凈，動用語笑，隨處明了，更無欠少。
今時人不悟個中道理，妄自涉事涉塵，處處染著，頭頭系絆。縱悟，則塵境紛紜，名相不實，便擬凝心歛念，攝事歸空，閉目藏睛，終有念起，旋旋破除，細想才生，即便遏捺。如此見解，即是落空亡底外道，魂不散底死人，溟溟漠漠，無覺無知，塞耳偷鈴，徒自欺誑。這分別，則不然也，不是隈門傍戶，句句現前，不得商量，不涉文墨，本絕塵境，本無位次，權名個出家兒，畢竟無蹤跡。真如凡圣，地獄天堂，只是療狂子之方。虛空尚無改變，大道豈有昇沈？悟則縱橫不離本際，若到這，凡圣也無立處。若向句中作意，則沒溺殺學人；若向外馳求，又落魔界。如如向上，沒可安排，恰似焰爐不藏蚊蚋，此理本來平坦，何用剗除？動轉揚眉，是真解脫道，不強為意度，建立乖真。若到這，纖毫不受，措意則差，便乃千圣出頭來，安排一字不得。久立。
示眾云：夫古佛真宗，常隨物現，堂堂應用，處處流輝，隱顯坦然，高低盡照，是以沙門上士，道眼唯先，契本明心，方為竟究。森羅萬像，一體同源，廓爾無邊，誰論有滯？塵劫中事，都在目前，時人曠隔年深，致乖殊體，迷心認物，久背真宗，執有滯空，不遇良朋善友，只自於私作解。縱有商量，渾成意度，及至尋窮理地，不辨正邪，況平生自己未嘗撈摝。若乃先賢古德，便自知時，克己推功，庵巖石室。古德云：情存圣量，猶落法塵；己見未忘，還成滲漏。不可道持齋持戒，長坐不臥，住意觀空，凝神入定，便當去也。有甚麼交涉？西天外道入得八萬劫大定，凝神寂靜，閉目藏睛，灰心滅智，劫數滿後，不免輪回。蓋為道眼不明，生死根源不破。
夫出家兒即不然，不可同他外道也。莫非真實明達，具大見知，能與諸佛同徹，寂照忘知，虛含萬像。如今甚麼處不是汝？甚麼處不分明？甚麼處不露現？何不與麼會去？若無這個田地，時中爭奈諸般滲漏何？總成虛妄。阿那個便是平生得力處？如實未有發明，卻須在急，時中忘湌失寢，似救頭燃，如喪身命，冥心自救，放舍閑緣，歇卻心識，方有少分相親。若不如是，明朝後日盡被識情帶將去，有甚麼自由分？
如今卻不如他無情之物，敷唱分明。土木石頭說法，非常真實，只是少人能聽。若聞此說，始可商量。且道無情說底法作麼生商量？試道看。不可道無言無說也，無視無聽也，不可道無問而自說，稱嘆所行道。不見善財童子參五十三人知識，末後見彌勒，彈指之頃得入門。才入門後，其門自閉，於樓閣中睹百千諸佛過去舍身受身，所參底五十三人善智識化境於樓閣中一時俱現，為其證明，善財疑心頓息。
大凡三條椽下，具這個真實發明，即可商量，便向四生六道中同於諸佛凈土，更懼何生死？且阿誰知他一切諸法都無實體？至於靈山會上，迦葉親聞，猶如話月；古德云善惡都莫思量，還如指月；乃至三乘行位解脫、菩薩涅盤、圣德圣果，并如空花兔角。不見道：卻來觀世間，猶如夢中事。有為心法，不可相依，日久年深，全無利益，只為違真棄本，厭離凡情，折心圣道。作此見知，不出他限量，拋他五陰不去。不見道：諸行無常，是生滅法。儞只擬向前，爭能明得？可中徹去，方得知之；若未究得，當知盡是虛頭。世間難信之法，具大根器方能明達。今生若徹去，萬劫亦然。古德云：直向今生須了卻，誰能永劫受余殃？珍重！
示眾云：夫為宗匠，大不容易。我恁麼方便助汝，尚不能構得，若純舉宗乘，汝又向甚麼處措足？所以靈山百萬眾，唯有迦葉親聞。汝道迦葉親聞底事作麼生？不可道世尊不說說，迦葉不聞聞，便當得去。且如道吾有正法眼藏分付摩訶大迦葉，我道猶如話月；曹溪豎拂，猶如指月。所以道：大唐國，宗乘中事，未嘗有一人舉唱。設有一人舉唱，盡大地人失卻性命，如無孔鐵鎚，一時亡鋒結舌。賴遇我不惜身命，隨汝顛倒，方有個伸問處。若不恁麼，汝又向甚麼處相見？
示眾云：世尊道吾有正法眼藏付囑摩訶大迦葉，猶如話月；曹溪豎拂，猶如指月。
時鼓山出眾云：月聻？
師云：這阿師就我覓月。
山不肯，歸眾云：道我就他覓月。
雪竇云：玄沙、鼓山如排百萬大陣，只拋瓦礫相擊。或有衲僧辨得，當知正法眼藏分付有在。
師上堂，眾集，拈拄杖打下，卻回顧侍者云：我今日作得一解，嶮入地獄如箭射。
者云：喜得和尚再復人身。
翠巖芝云：大小玄沙前不構村，後不至店，且作麼生道得出身一路？
示眾云：諸方盡道接物利生，忽遇三種病人來，且作麼生接？患盲者，拈槌豎拂，他又不見；患聾者，語言三昧，他亦不知；患啞者，教伊說，又說不得。且作麼生接？若接不得，佛法無靈驗。
時地藏出云：某甲有眼有耳，和尚作麼生接？
師云：慚愧。便歸方丈。
後有僧請益云門，門云：汝禮拜著。
滴通身是爛膿，釣魚舡上顯家風，時人只看絲綸上，不見蘆花對蓼紅。
師因雪峰垂語云：飯籮邊坐餓死漢，臨河渴死漢。
師云：飯蘿坐餓死漢，水沒頭浸渴死漢。
云門云：通身是飯，通身是水。
妙喜舉三人語了，喝云：多觜阿師，可殺忍俊不禁。通身是飯，通身是水，那得這消息來？