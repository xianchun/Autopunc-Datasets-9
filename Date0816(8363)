稽首妙慧如日輪，垂光破闇開凈眼，
遠布微言廣百論，百圣隨行我當釋。
論曰：為顯邪執我我所事性相皆空，方便開示三解脫門，故造斯論。執見事性，為方便故，起相分別；隨取事相，為依止故，生邪愿樂。既顯事空，二即非有。其我所事，略有二種，謂常、無常。常住事勝，寂靜安樂，眾生聞樂，清曠無為，多生欣樂；無常事劣，能引諸苦，眾生見苦，熾火所燒，多生厭離。由是論初，先破常事，故說頌曰：
一切為果生，所以無常性，
故除佛無有，如實号如來。
論曰：諸有世間鄙執他論所說種種常住句義，多越現量所行境界，以能生果比量安立。既能生果，亦應比度從緣而生，如麤色等。若非緣生，無勝體用，應不能生，如空花等。若許彼義從緣而生，即定滅壞如所生果。所以佛說諸行無常，從緣生滅，如苦樂等，是故唯佛無顛倒說，得名如來，見一切境無罣礙故。若尒，所余無生果用，此應是常。既不生果，不可比度從緣生故。雖尒，既無能生果用，如永滅無，應比非有，為顯此言其義決定，故復頌曰：
無有時方物，有性非緣生，
故無時方物，有性而常住。
論曰：諸有性法，定從緣生，如苦樂等。若非緣生，定無有性，如空花等。此若有性，應從緣生；若從緣生，滅必隨逐，無容常住。如是說已，或復諸法必依緣生，方知有性，如現在法；若非緣生，即非有性，如未來法。為辨此義，故說無有時方等言。此顯所說其理決定，若時若方若物差別，遍一切處皆無諍論。如說菩薩住循法觀，於諸法中，不見少法出緣生外，又彼非處方便殷懃。何以故？頌曰：
非無因有性。
論曰：彼雖方便殷懃立常，而竟不能說有道理如是句義。所立能立，一分所依不極成故。既不許有余同類義，同喻闕故，比量不成。設復強說，終成非理。何以故？頌曰：
有因即非常。
論曰：縱彼強說常性有因，既許有因，即非常性。如苦熾火，相應所生，此因便能違害根本。雖無生因，而有了因，有因摠故，即為極成。復次，有執一切性皆是常。若立一切皆無常性，俱闕同喻，比量不成，此亦不然，同前過故。又彼雖立隱性為常，而立顯相有其生滅，由此足能顯無常性，遮破常性。彼論遮破顯相是常及非有故，若說顯相亦無生滅，前位無減，後位無增，諸造論者何所為耶？何所造耶？若謂諸法雖有隱顯而無生滅，此亦不然，前後兩位若無差別，便無增減，有何隱顯？又離體外，無別有位，位有隱顯，體亦應然，汝雖不欲體有生滅，理所逼故，必應信受，如是所立前後兩位隱顯非常，為同法喻，由此我立不與汝同，立常同喻定非有故。又所立義必須有因，非唯起心即可成立，故次頌曰：
故無因欲成，真見說非有。
論曰：諸有比量能成立他所不許義，乃名能立。若離正因，但有言說，虛陳自意，義終不成。有言無因，義得成者，諸有所立，一切應成。縱一切成，仁今何吝？我亦無吝，彼自不成，一切皆成，汝亦不許。
復次，有余偏執明論聲常，初不待緣，後無壞滅，性自能顯，越諸根義，為決定量，曾不差違，現比等量依士夫見，士夫有失，見是疑因，故能依量皆難信受。此亦不然，與前所說非愛過咎不相離故。若所依止士夫及見皆有過故，能依諸量亦有失者，汝及汝師見及言論既有過失，云何可信？汝所發言，便成自害。若汝意謂汝及汝師所發言詞亦是定量，余聲非者，無有比量，但愛自宗，亦復自違所立宗義。又以比量立明論聲非士夫造，體是常住，因及同喻應更須成。設復能成，則為自害。又明論聲與所余聲同是聲性，云何但說此聲是常，余聲無常？亦不可說余人自許聲是無常，由士夫造，故非是常；今則不許，故是常住。法性決定，豈隨論者許與不許，成常無常？不可說言一切法性隨見差別，其體轉變。一物同時有多體相，更互相違，非道理故。若法隨人情計轉者，應舍自宗，取所余見。又立常者，所說道理唯依異法，無同法故，所立不成，或舍自意，是故彼宗不任推撿，唯構虛言，都無實義。
復次，有余執言唯異法喻，即名能立，異法遍故，比量本為遮余義故，現見遮相所雜糅緣能顯義故。為定此義，復作是言：諸所作者既是無常，故知非作理應常住。此言為顯異法決定，此亦不然，隨自意語，不能如實顯正理故。所以者何？唯顯異義所遮事境，名為同喻。其異法喻，二分俱行，可名為遍。若無同喻，何所遍耶？不可說言自體自遍。又諸比量欲遮余義，要有同法，然後方成；同法若是無，異法應非有。離其同異二聚法外，更不許有余句義故，由此即破現見遮相所雜糅緣能顯於義。又以不見所作為因，欲成有常，終無是義。以一切處未曾見有，故說頌曰：
見所作無常，謂非作常住，
既見無常有，應言常性無。
論曰：見所作者皆是無常，謂非作者皆是常住。既見所作無常性有，應言非作常住性無。諸所作者既許有體，非所作者應許無體。以非作因於樂等有，曾所未見龜毛等無皆可得故。如是非作違害能立所依自相，非正能立。為不尒耶？諸相違因若不遮礙自共所許，乃於自境能立相違自相差別。今此所依共許為有，若不共許，無容依此競常無常，故非作因不能違害所依自相。有釋此言，我今不許聚極微外有散極微，故此違因無自害失。此釋不然，彼依摠相建立一切常法為有，豈勞分別聚散有無？如是釋者，空等無為都不許有，不可為難。色等極微雖依世俗許其為有，而是所作，故非所作因義不成。若於如是不成因上作相違過，亦不得成。頌中應言常性無者，正破所依空等性有，兼辨能依常住性無。若言空等無實有性，所依無故，因義不成，何能違害有法自相？此亦不然，但說遮遣余有類物為此因故。因有三種：一、有體法，如所作等；二、無體法，如非作等；三、通二法，如所知等。今所立因唯遮所作，不言別有非作自性。此因同類，色等上無，於其異類龜毛等有，是故違害有法自相。又說頌曰：
愚夫妄分別，謂空等為常。
論曰：隨有所見皆無諦實，智不清白，故名愚夫。於尋思地自安處，推求分別諸法性相，於中或有智見猛利，虛妄計度，越路而行，各恃所知，皆自憍舉，互興異論，擅立師資，俱未斷除分別見網，無明昏睡纏覆其心，如在夢中所緣皆妄，非如夢智所計空等常住實有而可信依。
復次，有余釋子執虛空等實有常住，故契經言虛空無色、無見、無對，當何所依？然藉光明，虛空顯了。此經義說實有虛空常住，無色、無見、無對，無復所依，因光明顯。或有疑難，佛既不說別有所依，如風輪等，如是虛空應無體相。為釋此難，故說虛空容受有對光明等色，以果顯因有實體相。又說虛空，風所依止，非無體相能作所依。此亦不然，非經義故。
若謂虛空是有果法，應有生滅。生滅隨故，體則無常，如色心等。若無生滅，應無體相，如龜毛等。為顯風輪離同類聚，無別所依，如地輪等，所以經說風輪依空。不遮風輪，前念現在同類同聚生起所依，故作是說。為顯虛空無有同異生起所依，如過去等，無別實有常住體相，故復經說虛空無色、無見、無對，當何所依？不見實有色受等物，無有同異生起所依。又顯虛空因光明等，依世俗諦假施設有。如因色等，假立瓶等，是故復說然藉光明，虛空顯了。不可依此即說虛空離光明等實有體相。雖因影闇亦立虛空，然影闇中眼有障礙。或有除此更無所見，不能辯了余物有無，所以不說然藉影闇，虛空顯了。於光明中，眼無障礙，若見無有余障礙物，即便依此假立虛空。勿謗虛空假亦非有，是故不說無有虛空。
又若虛空實有體相，藉諸光明而顯了者，應如青等有色、有見、有對、有依。經不應說無色、無見、無對、無依，世俗假有，無此過失，依無礙色假立虛空，質礙等性不相應故。又此虛空，四諦不攝，雖執實有，然必應許有分別智之所了知。除五識身所引意識，其余有漏不定外門分別意識決定不能緣實有境，故說頌曰：
智者依世間，亦不見此義。
論曰：諸有智者，依止世間，隨分別識，於虛空等雖復專精，愿求實義，乃至少分亦不可得，唯見依名所起分別，似虛空等種種影像。復次，為破如前所執空等，由遍滿故，體實有常，故說頌曰：
非唯一有分，遍滿一切分，
故知一一分，各別有有分。
論曰：時、方、物類，各有差別，所以言分。空等與彼諸分相應，故名有分。非一有分常住真實與一切分周遍相應，勿復令此所相應分一一遍與一切相應，故此有分隨所相應諸分差別，成無量分，即此諸分不待余依，說名虛空或余物類，故汝所說實有常住空等遍滿因義不成。若言空等亦由分別假立方分故無過者，此亦不然。實無方分，不離如前所說過故，瓶等亦應假立方分，依第一義，方分實無。此因但於異法上有，同法既闕，與義相違。又虛空等差別名言，唯依諸分和合而立，分別假立有方分故。如唯依彼色等和合，立宮殿等種種名言，此意顯示虛空等聲，唯依世俗境界而立。又若可說有方分者，應如青等，不可說為常遍實有虛空等性，是則所立能立一分所依不成。
復次，或有執時真實常住，以見種等，眾緣和合，有時生果，有時不生，時有作用，或舒或卷，令枝條等隨其榮顇，此所說因具有離合，由是決定知實有時。時所待因都不可見，不見因故，所以無生；以無生故，即知無滅；無生無滅，故復言常。為破彼執，故說頌曰：
若法體實有，卷舒用可得，
此定從他生，故成所生果。
論曰：時用卷舒，待他方立，故此時用，隨緣而轉。體相若無，取舍差別、諸有作用興廢不成。又時作用依他而轉，如地色等，定是無常。即以此事為其同法，用所依時，何容常住？故善時者作如是言，業風所引大種差別，自類為因，展轉相續，循環遞代，終而復始，隨緣不同，冷暖觸異，分位差別，說名為時。時雖具有因緣生滅，相似相續，隱覆難知，豈以不知，言無因等？
復次，有執時體亦常亦遍，攝藏無量差別功能，外緣擊發，起諸作用，芽莖等果，隨用生成。此亦不然，所依時體若無遷變，能依功能豈可擊發？不見所依種等無變而有生長芽等功能，即此擊發功能因緣足有生成芽等作用，何須妄計無用時耶？又說頌曰：
若離所生果，無有能生因，
是故能生因，皆成所生果。
論曰：諸法要待自所生果有勝體用，方得名因。所生若無，能生詎有？由是所執能生之因，必待余法成別因故，如苦樂等，定是無常。豈不因法先有體用，後果生時，因名方顯？如外眾緣，先有體用，果法生已，乃得緣名。時亦如是，其體常遍，具含種種生長功能，諸果生時，名用方顯。又未生果亦得因名，待當果故，如稻麥種。汝所立時，其體常遍，具含種種生長功能，諸能與體既許無異，能應同體，一一遍常，是則起用。生一果時，於一果處應生一切，如是便成因果雜亂。我立功能，望所生果，時處決定，故無此失。汝立功能，一一常遍，不應輒許時處決定。若言論主所立功能同斯過者，此亦不然，我立功能，依因緣有種種差別，非遍非常，隨自因緣種種差別，所生諸果，時處決定，故無起用生一果時，於一果處遍生一切。所以因果不相雜亂，不同汝立時與功能皆是遍常，前後不異，是故唯汝有雜亂失。又說頌曰：
諸法必變異，方作余生因。
如是變異因，豈得名常住？
論曰：世間共許功能所依種子等法，必舍前位而取後位，體相轉變，方為芽等所生果因。如是因性，理無差失，所立常因應亦同此體相轉變，方能為因。既許轉變，無容常住。豈不世間亦許種等果未生位，體相未轉，雖無作用而得名因？不尒，世間雖假名說，而實種等將至滅位，正能生果，方得名因，種等尒時必有變異。為不根塵不滅無變而有作用生諸識耶？此亦將滅，體相轉變，能生諸識，故不相違。有余師說根塵望識，如種芽等生滅道理，一切因果，法不同時，此難於彼便成疏遠。
復次，有余外道執自然因體常無，有生滅變異，自然為因，生一切果。為破彼執，故說頌曰：
若本無今有，自然常為因，
既許有自然，因則為妄立。
論曰：若一切法本無今有，計有自然常住為因，法應自然，本無今有，何用妄立自然常因？既許自然，不待因故。又體自然，常無變易，果未生位既未能生，果法生位應亦如是，前後一故，因義不成。計自然常，便失二事，謂失攝受決定因緣能生自果，及失見有所生麤果，證有自許微細常因。若謂自然要待和合眾緣資助方能生果，眾緣雖別，然和合時資助自然，令起摠用。此一摠用，本無今有，是故自然體雖常有，先不生果，後方能生，是亦不然。自然常有，云何不令眾緣常合？眾緣合時，其性雖別，然互相助，共生一果，除此更無摠用可得。又自然性雖處眾緣共和合位，亦不能生，體無別故，如未生位。又常住法體相凝然，不可改轉，緣何能助？若許自然從緣改轉，如所生果，應是無常。是故唯有無常諸緣互相資助，起勝體用，異於前位，能生其果，非所立常能離前失。
復次，有諸外道建立常因，時無改變，能生於果。此亦應以用相違因為喻遮遣。又說頌曰：
云何依常性，而起於無常？
因果相不同，世所未曾見。
論曰：諸行生起，必似自因，故不可言生異類果。豈不現見從月愛珠引出清涼因果異類？我亦不說從因生果所有體相一切皆同，但言因果相生義中，不相離相決定相似，以於世間曾未見有如是因果不同相故。世間共見麤無常果，無不從彼無常因生，類知細果是無常故，猶如麤果因定無常，是故色等因果性法與無常相定不相離。為決此義，復作是言，一切細果所因色等，定是無常。果無常故，譬如麤果所因色等。
復次，有作是見，空等遍常，若於一分眾緣合時，即依此分發生聲等，若遍所依發聲等者，住極遠境根亦應知。為破彼見，故說頌曰：
若一分是因，余分非因者，
即應成種種，種種故非常。
論曰：若謂空等眾緣合時，一分有用，發生自果；余分無用，自果不生。空等即應分分差別，分分體用有差別故，應如聲等，定是無常。又此空等，體周遍，能為種種自果所依，是種種相所依止故，如錦繡等，可證非常。又如前說常法凝然，不可改轉，緣何能助？所計空等應亦如是，體既常住，雖眾緣合，何能發生聲等自果？
復次，有作是見，一分起時，但從一物，大等諸果展轉變異，差別增長，大等諸果變故無常，一物自性不變故常。此亦不然，義相違故。大等皆用自性為體，大等變時，自性應變，由此自性應是無常，體無異故，猶如大等。又此自性，其體周遍，一分變時，余無量分體無異故，應亦隨變，是則一分一法起時，余分余法皆應同起。如是舉體有作用故，如大等果應是無常。又以前頌兼破此執，由彼所計自性最勝，三分合成，所謂薩埵、剌闍、答摩。第一、薩埵，其性明白；第二、剌闍，其性躁動；第三、答摩，其性闇昧。此三一一相用眾多，皆是神我所受用事。我以思為性，思所受用時，剌闍性躁，警薩埵等，令起種種轉變功能，三法和同，隨於一分變成大等，轉名最勝。譬如大海，其水湛然，隨於一分風等所擊，變成種種駭浪奔濤，如是所執自性最勝一分有用，變成大等，余分無能，無所轉變，是即自體應成種種；成種種故，定是非常，如大等果，相非常住。又三自性一一皆有明躁昧等眾多作用，自性作用既許體同，以性隨用，應成多體。自性最勝，無差別故，是則最勝體亦應多；自性最勝體成多故，應如大等，定是無常。
復次，有執極微是常是實，和合相助，有所生成，自體無虧，而起諸果。此亦不然，義不成故。若許和合，必有方分；既有方分，定是無常。若言極微遍體和合無方分者，此亦不然。何以故？頌曰：
在因微圓相，於果則非有，
是故諸極微，非遍體和合。
論曰：若諸極微遍體和合，無方分故，非少分合，是則諸微應同一處，實果應與自因遍合，無別處故，應亦微圓。若尒，應許一切句義皆越諸根所了知境，由見所依，余可知故，是則違害世間、自宗。若言實果雖與自因遍體和合，無別處所，然由量德積集力故，令其實果亦可得見，謂諸實果雖無住處方分差別，然由量德積集殊勝，令所依實非大似大，方分差別分明可見。此但有言，都無實義。我先難汝所生實果與諸極微既無別處，應如極微越諸根境，汝不能救，何事余言？若所依實，如是相現，應舍實體，同彼能依，既成他相，應舍自相。亦不可說如頗胝迦不舍前相而現余相，其體無常，前後異故。此若同彼，應舍實體。德依於實，實體既無，德亦非有。無實無德，誰現誰相？故不可說所生實果不舍自相而現他相。如是即應唯德可見，所有實性皆越根境，此亦違汝自所立宗。
復次，有說極微有其形質，更相礙故，居處不同，是則極微住雖鄰次，而處各別，應不和合。若許和合，處同不同，即違自執及有分過。有說極微生處各異，雖復無間而不相觸，各據一方，相避而住，積集差別，似有方分，無間處生；似有流轉，剎那前後展轉相續，有因有果，非斷非常。為兼破彼，故復頌曰：
於一極微處，既不許有余，
是故亦不應，許因果等量。
論曰：如是所說諸極微相，竟不能遮有方分失。何以故？頌曰：
微若有東方，必有東方分。
極微若有分，如何是極微？
論曰：是諸極微既有質礙，日輪才舉，舒光觸時，東西兩邊光影各現，逐日光移，隨光影轉，承光發影，處既不同，故知極微定有方分。既有方分，便失極微，如是極微即可分析，應如麤物，非實非常，違汝論宗極微無方分，常住實有，造世間萬物。
復次，所執極微定有方分，行所依故，如能行者，凡所游行，必有方分，若無方分，則無所行。何以故？頌曰：
要取前舍後，方得說為行。
論曰：進所欣處，名為取前；退所厭處，名為舍後。要依前後方分差別，起取舍用，乃名為行。離方分行，所未曾見。極微既是行用所依，故知極微定有方分。若無所行，行用差別，是則應撥行者為無，故說頌曰：
此二若是無，行者應非有。
論曰：依前後方，起取舍用，方若非有，用亦應無。若尒，雖行應如不動。若汝撥無行處行用，是則所依行者亦無。執此極微，便著邪見。又諸極微若無行用，則不能造有方分果；若無所造有方分果，即諸天眼亦無所見。是則所立一切句義越諸根境，頓絕名言，云何自立句義差別？
復次，若執極微無初、中、後，即凈眼根亦不能見，應如空花，都無所有。為顯此義，故說頌曰：
極微無初分，中後分亦無，
是則一切眼，皆所不能見。
論曰：若執極微是常是一，無生、住、滅三種時分，無前、中、後三種方分，應似空花，都無實物。是則極微越諸根境，不為一切眼所觀見，自他推撿，都不可得，是故不應計為實有。此中正破外道所執極微是常，無有方分，越諸根境，非眼所見，兼顯極微無常有分，非越根境，凈眼所見。
復次，為破極微因果同處，及顯因體定是無常，故說頌曰：
若因為果壞，是因即非常，
或許果與因，二體不同處。
論曰：諸有礙物，余礙逼時，若不移處，必當變壞，如是極微，果所侵逼，或相受入，異體同居，如以細流溉麤沙聚，或復入中令其轉變，如妙藥汁注赤熔銅。若許如前，則有諸分。既相受入，諸分支離，如相離物不共生果，是則應無一切麤物。又若同彼有諸細分，即應如彼體是無常。若許如後，自說極微體有變壞，何待徵難？若并不許，應許極微互相障隔，因果別處。以有礙物，處必不同，如非因果諸有礙物。又說頌曰：
不見有諸法，常而是有對，
故極微是常，諸佛未曾說。
論曰：現見石等於自住處對礙余物既是無常，極微亦尒，云何常住？對礙與常，互相違反，二法同體，理所不然。復有別釋，余物共合，變壞生因，名為有對。不尒，極微皆有對礙，礙證無常，其義明了。若謂極微障礙余物，他不全許，故須別立余物共合，變壞生因，比度極微是無常者，是則但應以能生義證極微性定是無常，何以頌中說為有對？故知此言是有礙義，雖不全許，而因義成，彼許極微礙余物故。既破極微，方亦隨壞。因極微果，證實有方。極微既無，果則非有，何緣而立方實常耶？又方不定，待緣而立，假施設有，非實非常。由上所說諸因緣故，極微是常，佛未曾說，但言諸行皆是無常，唯我大師獨稱覺者，於一切境智見無礙，所說無倒，真号如來，愍彼邪徒不能歸信。諸行無常，誠哉佛說！無為非行，何廢常耶？然所立常，無過二種：一、有所作；二、無所作。若有所作，非謂無為；若無所作，但有名想。故契經說，去、來及我、虛空、涅盤，是五種法，但有名想，都無實義。