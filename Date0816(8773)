大唐文武孝德皇帝與大蕃聖神贊普，舅甥二主，商議社稷如一，結立大和盟約，永無渝替，神人俱以證知。世世代代，使其稱讚，是以盟文節目，題之於柱也：文武孝德皇帝與聖神贊普獵贊陛下，二聖舅甥，濬哲鴻被。曉今永之屯亨；矜愍之情，恩覆其無內外。商議葉同，務令萬姓安泰，所思如一，成久遠大善，再續慈親之情，重申鄰好之義，為此大和矣！今蕃漢二國所守，見管本界，以東，悉為大唐國疆；已西，盡是大蕃境土，彼此不為寇敵，不舉兵革，不相侵謀。封境或有猜阻捉生，問事訖，給以衣糧放歸，令社稷葉同如一，為此大和。然舅甥相好之義，善理每須通傳，彼此驛騎一往一來，悉遵曩昔舊路。蕃漢並於將軍谷交馬。其綏戎柵已東，大唐祗應；清水縣已西，大蕃供應。須合舅甥親近之禮，使其兩界煙塵不揚，罔聞寇盜之名，復無驚恐之患；封人撤險，鄉土俱安。如斯樂業之恩垂於萬代，稱美之聲遍於日月所照矣！蕃於蕃國受安，漢亦漢國受樂，茲乃合具大業耳。依此盟誓，永久不得移易。然三寶及諸賢聖、日月星辰，請為知證，如此盟約，各自契陳；刑牲為盟，設此大約。儻不依此誓，蕃漢君臣任何一方先為禍也，仍須備守，及為陰謀者，不在破盟之限。蕃漢君臣，並稽告立誓，周細為文。二君之合終以雍和，登壇之臣，親署姓名於柱。如斯誓文，藏於王府屬。
猗歟法鼓，儼形規矩。頂峙飛龍，腰凝鸞舞。響震花飄，聲留鳥聚。遠徹普天，遙聞率土。警集仙眾，覺悟俗伍。四生棟梁，三界門戶。永鎮珠官，長懸紫府。創器一成，邈然千古。景龍二年太歲己酉十月二十三日。
夫至道潛運，不言而化成；大象孕靈，不宰之功遂。斯則神元妙賾，雖日用而莫知；況耳目不該，豈視聽之能識？由是給園多士，並赴緇林。方丈比邱，鹹歸柰苑。有想非想，住法非常樂之宗；色空即空，生滅豈菩提之果。於是清信士易州新安府折衝都尉李文安，遊心正覺，妙達苦空。知勞生之有涯，設津梁於彼岸。乃於范陽縣西雲居寺，為亡妻河東郡君薛氏敬造石浮圖一所。旁求琬玉，荊岫為之獻琛；遠召良工，班輸以之呈巧。盤螭隱伏，與雲絳而相交；靈鳳將翔，共陽烏而接翼。飛空七級，狀多寶之移來；騰虛四回，疑眾仙之湧出。兼以山含萬象，地蘊靈奇。蓮沼澄光，似猴池之浴日；鬆枝引籟，若隻樹之吟風。眾妙難名，約敷厥美。冀同拂石，萬劫茲山。銘曰：
麗哉宏璧，出矣昆山！磨礱不日，神儀宛然。亭亭淨域，峨峨給園。光浮十界，色照三天。
眾妙功德，莫惟斯重。鏤鳳傍矯，雕龍上聳。買地有巢，福田無種。利益潛通，存沒偕奉。
自從戎旅，竭鯁忠誠。居家有理理之風，在職著勤勤之德。屬西蕃獻屢入和親，遂建鴻勳，名芳麟閣。自謂年逾耳順，永泉扃。痛深巾劄之情，悲愴克諧之道。今罄盡家資，為造功德。伏惟幽途所感，昭察誌心。光其不朽之名，以表芳猷之績。於戲哀哉！，乃為銘曰：
日轉星回，暑往寒來。陵夷海變，功立人摧。痛悲繐帳，哀結夜台。千秋兮萬歲，厥德兮隆該。
